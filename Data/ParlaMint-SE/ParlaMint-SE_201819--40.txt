i-EtwfXk1GkcNAbnToZTLNdB	Herr talman! Ärade ledamöter av Sveriges riksdag! Kära åhörare!
i-DGeZrLi2Ez66qBYQUatUKr	Runt om i Europa breder högerextremis men och dess rörelser ut sig. I flera länder har krafter med antidemokratisk agenda nått ända fram till regeringsmakten. Men i Sverige står vi upp för människors lika värde. Vi väljer en annan väg.
i-PAU68MNrCeobf4w3B5vQDq	Nu inleder vi ett historiskt samarbete. Sverige får en regering som består av Socialdemokraterna och Miljöpartiet de gröna och som samarbetar om budgeten och politikens inriktning på flera områden med Centerpartiet och Liberalerna.
i-EFbKADxWozLWmiaoSYhF6v	Nu kan vi äntligen ta nya tag. Samhällsproblemen kan inte vänta. Jobben ska bli fler. Klimatutsläppen ska minskas. Välfärden ska bli bättre och integrationen effektivare. Tryggheten ska öka, och brottsligheten ska bekämpas.
i-8jyw4o1ozHVTevFz8HtCYB	Sverige är i behov av stora reformer. Dem kan vi nu ta itu med, tillsammans över gamla blockgränser.
i-YBVGWw4JPjCAwV8NNXUz2R	Herr talman! I morse klev hundratusentals svenskar ur sängen, tog sin kopp kaffe, fixade frukost och påminde barnen om gympapåsen. Kanske blev det en stunds kamp i hallen om ytterkläderna innan alla kom iväg, barnen till förskolan och skolan och de vuxna till jobbet. Och de allra flesta är för upptagna för att lyssna på dagens regeringsförklaring. Det är vanligt folks slit som bygger Sverige.
i-R1WPmG83Jhg5JErvZrLosk	Svensk ekonomi är stark. Budgetunderskott har vänts till överskott, sysselsättningsgraden är den högsta på över 25 år och statsskulden är på den lägsta nivån sedan 1970-talet.
i-TQaLfQFnboqzvK8qhPcHS3	Nu har vi handlingsutrymme. Nu har vi stora möjligheter. När det går bra för Sverige ska det komma alla till del.
i-Ba3T7FfTnv7kFNkHqF1Cun	Förra mandatperioden gjordes historiska satsningar på välfärden. Under de kommande fyra åren ska resurserna förstärkas med ytterligare fem välfärdsmiljarder årligen.
i-Epae7tMjZE7jNZremPeG8H	Pensionen höjs för dem som arbetat ett helt yrkesliv till låga löner. De har kämpat för Sveriges välstånd. Nu ska de få den respekt de förtjänar.
i-PjTP2zmJvjqjM7LZLegn6s	Arbetsgivaravgifter sänks. Det blir billigare för företagare att göra sin första anställning.
i-GW3pBdxoWGkV46APXSGNue	De första stegen mot en familjevecka tas. Landets föräldrar ska få mer tid med sina barn.
i-LTYSyfbpu9Rc1hHpTXv1pz	Kommande generationer ska ha tillgång till ren luft, friska hav och en levande natur. Klimatomställningen ska genomsyra politiken. Vårt samhälle ska vara starkt – och vår utveckling hållbar.
i-Tgr42CLX9F2YorcT37eP62	Alla som kan jobba ska jobba. Det ska vara ordning och reda i ekonomin. Överenskommelsen om det finanspolitiska ramverket ligger fast. Full beredskap ska finnas för en vändande konjunktur.
i-UbsbFMZkfYDXYs13zSw4M7	En ny stor skattereform genomförs. Så ska vi främja jobb och konkurrenskraft, utjämna klyftor och öka jämlikheten. Så ska vi trygga välfärden och bidra till att klimat- och miljömålen nås.
i-AUpoBTghPaNwiBzbUx12QE	De sista resterna av pensionärsskatten slopas. Värnskatten och extra ­ skatten vid generationsskiften tas bort. RUT-avdraget vidgas. Svensk industri och svenska företag, små som stora, ska ha goda förutsättningar att växa och anställa fler. Problemet med kompetensutvisningar måste lösas.
i-898ugKUWGDEkupcTSUtNkG	Sverige är en ledande forskningsnation, och den positionen ska vi försvara. Den fria forskningen ska värnas samtidigt som forskningspolitiken svarar mot globala och nationella samhällsutmaningar.
i-ERMNEEVhZuoewDHF2emHzX	Nationella innovationsrådets arbete fortsätter. En exportsatsning för fler jobb i hela landet genomförs. Gröna obligationer prövas. Samverkan, innovation och klimatomställning gör svenska företag världsledande. Tillsammans rustar vi för framtiden. Tillsammans bygger vi Sverige starkt.
i-PU5n3ChqSwyoAbDZEDTpVz	Regeringens mål är inte bara att hela landet ska leva. Hela landet ska växa.
i-Wwyamtw33rKj2PQzDuvGV9	Den nationella planen för att investera 700 miljarder kronor i vägar och järnvägar fullföljs. Nya stambanor för höghastighetståg ska färdigställas, och järnvägen i norra Sverige ska byggas ut. Allt fler långväga godstransporter ska flyttas från lastbil till tåg och sjöfart.
i-EAGRph1c3T7t1odKStArvi	Bredband och mobila tjänster byggs ut i hela landet, och fler servicekontor öppnas.
i-8kHC5rmXGzxjrNqASyYzaL	Det ska gå att leva, bo och arbeta i hela landet. Sverige ska hålla ihop.
i-4XW6mgGfSxKY2TeWsQBPvK	Sällan känner man sig så fri som när man sätter nyckeln i dörren till sin första lägenhet. Bostadsbyggandet ska göras snabbare, billigare och mer hållbart. Rörligheten på bostadsmarknaden ska öka. Hyresmodellen reformeras med bland annat fri hyressättning vid nybyggnation. Lägenheternas kvalitet och läge får större genomslag i hyressättningen. Investeringsstöden för byggandet av hyresrätter koncentreras, effektiviseras och riktas mot hyresrätter i hela landet. Räntan på uppskovsbeloppet vid flytt avskaffas. Straffen för försäljning av svartkontrakt skärps, och köpen kriminaliseras. Reform för reform ska bostadsbristen bort.
i-DhMGbmBVArEbqRhLcvdDWY	Svensk skogsnäring ska vara hållbar och växande. Den privata ägande ­ rätten till skogen ska värnas. Markägare ska få rättmätig ekonomisk kom ­ pensation vid inskränkningar i ägande ‑ och brukanderätt.
i-WxL2mpaWR1QcZu8zSPjmTB	Det ska bli betydligt enklare att bygga strandnära i oexploaterade landsbygdsområden. Samtidigt värnas strandskyddet och allemansrätten i exploaterade områden.
i-61yxBwUgy6WZTJrXYVdLS7	Ett kraftfullt bondepaket tas fram för att stärka svensk livsmedelsproduktion. Jordbrukets fossilberoende ska minska. Konsumenternas efterfrågan på ekologisk mat ska mötas, och matsvinnet ska motverkas.
i-Q5SJj5d3QczF5u8jRm4uxH	Herr talman! Sverige ska bli världens första fossilfria välfärdsnation. Det finns ingen tid för tvekan. Den omställning som krävs är omfattande, och mycket arbete återstår. Men vi ligger i framkant – för eldrivna lastbilar och kollektivtrafik, för ökat byggande i trä, för stål utan kol och för ny textil från återvunna kläder.
i-35SpoV4N8MCZsVxjARQvZ5	Det klimatpolitiska ramverket ligger fast. All relevant lagstiftning ses över. Klimatmålen ska nås.
i-Lt9sVu974XXcYWKcE8mkou	Energiöverenskommelsen ska genomföras. Det ska vara enkelt och lönsamt att investera i egen produktion av förnybar energi.
i-EgRtcnfECcXBE2n1N8Gq2B	Sverige ska driva på för en klimatlag på EU-nivå. Reformarbetet för att genomföra Parisavtalet intensifieras. 1,5-gradersmålet måste nås.
i-5emGrDfWQSELvjQb3GjW8D	En kraftfull grön skatteväxling görs. Skatter höjs på miljöförstörande verksamhet och sänks på arbete och företagande.
i-XqkHPPxLpchyhAk3R8Fupm	Flygets stora klimatpåverkan ska minska. Klimatkraven på flyget skärps. Det ska gå att ladda och tanka fossilfritt i hela landet. Klimatbonusar och klimatavgifter på personbilar förstärks och förenklas. Inga nya bensin ‑ eller dieseldrivna bilar ska säljas efter 2030. Så minskar vi de stora klimatutsläppen från transportsektorn.
i-AkfXUsi8nbNNR5CEBDXpo3	Prospektering och nyexploatering av kol, olja och fossilgas förbjuds. Ett större arbete inleds för att binda tillbaka en del av tidigare utsläpp.
i-4HpdxHNq4CNUJwMu7mzBNH	Klimatinvesteringsprogrammen och stadsmiljöavtalen främjar lokala investeringar för global hållbarhet, och de ska utvecklas och effektiviseras.
i-VWSpoX43zS8BEGG7t7uiUG	Barn ska tryggt kunna gå och cykla till skolan, och friluftslivet ska främjas.
i-Pmg1iTU7ukqMxvMW82o9KU	Sverige ska utveckla den resurseffektiva, cirkulära och biobaserade ekonomin. Svenska konsumenter ska kunna göra hållbara och kemikaliesäkra val. Fler steg tas för att göra det lättare att återvinna och återbruka. En lägsta servicenivå för hushållens avfall införs. Krav på pant införs för fler produkter, och spridningen av mikroplaster bekämpas.
i-DcsAmGStkWZ4FaLFizajv4	Den biologiska mångfalden ska skyddas. Ekosystemtjänster ska värnas. Anslagen för skydd av värdefull natur höjs. Havsmiljön ska förbättras. Övergödning, användning av miljögifter och utsläpp av läkemedelsrester ska minimeras. Fisket ska vara hållbart. Kontrollen skärps för att stoppa illegalt fiske, och i skyddade områden ska bottentrålning vara förbjuden. Grundvattennivåerna ska säkras och tillgången till dricksvatten skyddas.
i-9HsjmqKVkT89qTGaW7JJx3	För 20 år sedan fattade riksdagen ett avgörande beslut: Till nästa generation ska vi lämna över ett samhälle där de stora miljöproblemen är lösta. Nu måste miljömålssystemet utvecklas och nya etappmål tas fram. Magin i svensk gammelskog, lärkans drill och surret av honungsbin – det är vår uppgift att bevara svensk natur åt våra barn och barnbarn.
i-SS7eS1uvGhEuKh3afmQL19	Herr talman! Språk och arbete är vägen in i samhället. Under mandat ­ perioden ska ett omfattande reformarbete för bättre integration genomfö ­ ras. De etableringsjobb som arbetsmarknadens parter förhandlat fram för nyanlända och långtidsarbetslösa ska införas. Modellen ska kunna använ ­ das av bemanningsföretag och även av företag utan kollektivavtal. Ett in ­ gångsavdrag införs så att arbetsgivaravgiften för ungdomar utan gymna ­ sieutbildning och nyanlända tas bort de första två åren.
i-91xzvSHdyRPRzXRGYDG2cW	Ett integrationsår, Svensk nystart, införs med intensiv yrkesinriktad svenskundervisning, praktik, yrkesutbildning, obligatorisk samhällsorientering och ettåriga mentorskapsprogram. Kvinnor och män ska ha lika goda förutsättningar att försörja sig själva och styra över sina liv. Ett särskilt fokus läggs på kvinnors etablering.
i-3VSZH9xrUD4ndpPg1dKnmF	Lagen om eget boende begränsas för att minska segregationen. Ett god ­ känt prov i svenska och grundläggande samhällskunskap blir ett krav för medborgarskap. Vi höjer ambitionerna och ansträngningarna för att alla ska lära sig svenska, genom språkplikt, stärkt sfi, språkförskola och språk ­ undervisning för föräldralediga. Fler karriärtjänster för lärare inrättas i utanförskapsområden. Människor växer med höga krav och stora möjlig ­ heter.
i-PfnnwriAKx11nuSMDAJWhz	Vi lever i ett modernt kunskapssamhälle. Alla måste kunna bygga på sina kunskaper och bygga om sin kompetens. Svensk arbetsmarknad ska präglas av trygghet och flexibilitet. Arbetsrätten ska anpassas efter dagens arbetsmarknad, samtidigt som en grundläggande balans mellan parterna upprätthålls. Företagen ges större möjlighet att ställa om, och den enskilde skyddas mot godtyckliga uppsägningar.
i-Ld8CoXBted8jtvQt46GGyT	Om arbetsmarknadens parter inte kommer överens genomförs en lag ­ ändring som tydligt utökar undantagen från turordningsreglerna. Samtidigt ges ökad rätt till kompetensutveckling, och bättre balans skapas i anställningsskyddet för personal med olika anställningsvillkor.
i-Agtb6qBH6fJNbBioi4uzER	Arbetsförmedlingen reformeras i grunden. Fristående aktörer ska bidra till att matcha och rusta arbetssökande. Arbetslöshetsförsäkringen utvecklas så att fler kvalificerar sig för ersättning och incitamenten att söka och utbilda sig till nya jobb ökar.
i-DVVReyL8qyyaATACNdvBw	Samtidigt görs studiemedelssystemet mer generöst för äldre som vill vidareutbilda eller omskola sig. Det statliga stödet för korttidsarbete utvecklas. Utvecklingstid införs för att möjliggöra kompetensutveckling och företagande. Kunskapslyftet ska byggas ut, och tillgången till högre utbildning och distansutbildning ska öka i hela landet. Så kan alla rustas för en arbetsmarknad i snabb förändring.
i-9nmNpduDGnewX3JcTrQT5N	Tack vare stora ansträngningar från rektorer, lärare och elever förbättras skolresultaten i Sverige. I Södertälje har man genom ett blocköverskridande kvalitetsarbete förbättrat skolresultaten för åttonde året i rad. På Hovsjöskolan har gymnasiebehörigheten fördubblats.
i-PyCyqLUuP1D5YCgMq6iNye	Samtidigt återstår ett stort reformarbete för att återupprätta vårt land som ledande kunskapsnation. Alla elever måste få en ärlig chans, oavsett bakgrund och bostadsort. Kunskapsfokuset ska stärkas, och kraven på kvalitet ska skärpas i alla skolor. Skolkommissionens förslag för ökad likvärdighet i skolan genomförs. Det statliga stödet ökas.
i-HLkLYPf22ZV2eh2gJut4Px	Ett beslutsunderlag som kan skapa förutsättningar för statligt huvudmannaskap för skolan tas fram. Ett etableringsstopp införs för fristående grund- och gymnasieskolor med konfessionell inriktning. Lärarutbildning ­ en reformeras, kraven på utbildningen skärps och antagningskraven höjs. Det blir lättare för akademiker att välja läraryrket. Resurser tillförs för att anställa fler lärarassistenter.
i-MMhyVndc2wKCCqH1yVTWyh	Lärarna ska få det stöd de behöver för att betygen ska bli rättvisa och likvärdiga i hela landet. Skolor som vill ska kunna införa betyg från årskurs 4. Ämnesbetyg ska införas i gymnasieskolan. Betygsinflation ska bekämpas.
i-DRws7x9FwDn15GUgixiT5t	En nationell plan för studiero och trygghet i skolan tas fram. Mobilförbud införs. Mobbning bekämpas med kraft. Elever som hotat eller utsatt andra för våld ska lättare kunna stängas av eller omplaceras.
i-Ybp52Lv4HXZSuwGHZ2sdYs	Ingen elev ska lämnas efter, och den som vill ska kunna springa före. Läsa-skriva-räkna-garantin ska förverkligas. Förslag tas fram för att möjliggöra en tioårig grundskola. Barngrupper i förskola och fritidshem ska minskas. Det ska bli lättare att få särskilt stöd i mindre undervisningsgrupp. Stödet för barn med neuropsykiatriska funktionsnedsättningar ska öka. Resursskolor ska utvecklas och särskolan stärkas.
i-2Mbk2D1Zfzj2Cw9s4KctSy	Läxhjälpsgaranti och prioriterad timplan införs så att den elev som riskerar att inte bli behörig till gymnasiet ska kunna få mer undervisning i de ämnen där det behövs. Förhöjd studietakt ska kunna erbjudas elever som snabbare når kunskapsmålen. Högstadieelever ska kunna läsa gymnasiekurser, och gymnasieelever ska kunna läsa kurser på högskolenivå.
i-7zD3iAkyjgPsbKCJMYafwu	Låt det inte råda någon tvekan om vart vi ska. Den svenska skolan ska vara vårt samhälles största stolthet.
i-J3WoXT6VEuYWn4REFrtmmq	Herr talman! När ett nytt liv är på väg, när något gör ont eller känns fel, när värken aldrig släpper – det är då, i livets mest ömtåliga ögonblick, som svensk sjukvård ska finnas där för din trygghet.
i-5wMoV91fKfL6TJ9LzyQiy6	Ingen ska behöva vänta för länge på att få behandling eller operation. En generalplan tas fram för kortare köer, tillsammans med en uppdaterad kömiljard. Ett särskilt fokus ska läggas på kvinnors ohälsa. Nya investeringar görs i ambulanssjukvården, cancervården och förlossningsvården. En bred primärvårdsreform genomförs. Det ska bli mer attraktivt för läkare att arbeta i primärvården och enklare att bedriva vård på landsbygden.
i-5iSpHCvrVp4732ivHpBe87	Den som är sjuk ska få veta hur vårdplanen ser ut och vem man ska ringa. Systemet med patientkontrakt utvecklas. Rätten till fast läkarkontakt säkras. Vite eller sanktioner ska kunna åläggas huvudmän som inte uppfyller vårdgarantin.
i-PJtBbcfSZJAQ5nR6KyYVzv	Sjukförsäkringen ska ge ekonomisk trygghet vid sjukdom. Det ska vara lätt att återgå till arbetet efter tillfrisknandet. Rehabilitering och företagshälsovård är avgörande.
i-XGuftwJ9ofjikHA3HMFsbs	Villkor och arbetsmiljö ska förbättras för anställda i vård och omsorg så att fler unga vill söka sig dit och jobba kvar, i vetskapen om att jobbet inte bara är viktigt utan också utvecklande. Undersköterskors yrkesroll förstärks med legitimation eller skyddad yrkestitel. Fler ska kunna studera till specialistsjuksköterska med bibehållen lön.
i-7hafLbn3QPK2hPiH1cNMuM	Psykiatrin byggs ut. Den psykiska ohälsan måste brytas. En ny vårdform för patienter med lättare psykisk ohäls a utreds. Ett mål om köfri barn ‑ och ungdomspsykiatri införs.
i-6NX64SCPwEq1vV2NRPLaWE	Barn som bor i skyddat boende behöver få bättre stöd.
i-Fp79erWSgzXnADoGHBHwNq	Äldreomsorgen ska hålla hög kvalitet. En fast omsorgskontakt i hemtjänsten införs i hela landet. Anställda i hemtjänsten ska få kostnadsfria arbetskläder.
i-TZ4XGQPMQ8NoepzvM5uXxW	Möjligheter till jobb, ett gott liv och en meningsfull fritid förbättras för alla med olika former av funktionsnedsättning. Rätten till assistans för egenvård, andning och sondmatning ska återställas. Definitionen av normalt föräldraansvar smalnas av. Rätten till assistans för behov av tillsyn stärks. Frågan om huvudmannaskapet för den personliga assistansen utreds.
i-63TYvMwH2Enoi1GkUDyS8v	Den som har rätt till personlig assistans ska få det.
i-YCsDC9Bt1PenQvSEfo33nb	Herr talman! För 100 år sedan fattade riksdagen det första av två beslut som gav kvinnor och män lika rösträtt. Det bästa sättet att hylla dem som gick före i kampen för demokratin är att fortsätta deras arbete i en ny tid.
i-FEkqoqxvHBaazenwrp1rXK	Demokratin i Sverige är stark, men vi kan aldrig ta den för given. Den måste ständigt försvaras, generation för generation, mandatperiod för mandatperiod.
i-QB3cjcnA3r6YEVwrxfqvAH	Demokratiska institutioner ska skyddas. Oberoendet för domstolar och public service ska stärkas och valsystemets motståndskraft mot manipulation förbättras. Mediestödet ska skapa bättre förutsättningar för oberoende journalistik i hela landet.
i-3SxFPpgN43imXUgt49uhmi	Vi räddar den reform som inneburit fri entré på statliga museer. Kulturskolan ska utvecklas, och alla barn ska ha möjlighet att ta del av den.
i-XHuikjBhNCwUEBFng4ftw5	Astrid Lindgren sa en gång att ”barn skapa r mirakel när de läser”. Hon hade rätt. Därför ska tillgången på skolbibliotek med utbildade bibliotekarier öka. Läsdelegationens förslag genomförs. Vi ska ha fler mirakel i Sverige!
i-Q3Hrq2XhgK2NSi8EknA7cm	Idrottsrörelsen och föreningslivet ska stödjas och uppmuntras. Konstnärers och kulturskapares ekonomiska trygghet ska förbättras.
i-5u61pX6PuU1KiwnuLmCYmS	Vi är en feministisk regering. Jämställdhetsmyndigheten blir kvar. Hbtq-personers rättigheter stärks. Diskrimineringslagen skärps.
i-KBpEzWN15RfN6C18bBWj2U	Urfolket samernas självbestämmande och inflytande stärks. En oberoende institution för mänskliga rättigheter inrättas.
i-Y4CkhhY2Qkj5cNeWhafiHV	Arbetet med den nationella planen mot rasism fortsätter. Främlingsfientliga hatbrott mot minoriteter motverkas med kraft.
i-CTofeyhQ3iesuPyuJjc48A	Var än antisemitismen finns, och hur den än uttrycks, ska den belysas och bekämpas. År 2020 står Sverige värd för en ny internationell konferens om hågkomst av Förintelsen, och svenska ungdomar ska ges möjlighet att besöka minnesplatserna i Europa. Ett nytt museum inrättas för att bevara och föra vidare minnet av Förintelsen.
i-6shArmADSVYeWTtnDmwANw	Vi ska aldrig glömma, har vi lovat varandra. Sverige glömmer aldrig.
i-C57bLzAFNwLsdtxdRzUZnw	Herr talman! Kriminaliteten ska bekämpas med samhällets fulla kraft. Nu söker rekordmånga kvinnor och män polisutbildningen. De ska ha stöd av rejäla resurser, samordnade myndigheter och effektivare lagstiftning.
i-P17bPYLWVMg9mDgrML7JyF	10 000 fler ska anställas inom polisen till 2024. Polisyrket ska vara attraktivt. Skyddet ska stärkas för poliser och annan blåljuspersonal. Straffen ska skärpas för brott kopplade till kriminella uppgörelser. Ny lagstiftning om datalagring överlämnas till riksdagen i närtid. Polisen ges rätt att besluta om kameraövervakning på allmän plats.
i-UKoqLpg2jxsAyBeH8umgtJ	Minimistraffet för övergrepp i rättssak höjs kraftigt. Ett system med kronvittnen utreds. Oregistrerade kontantkort till mobiltelefoner förbjuds. Straffen skärps för dem som överlåter narkotika till andra.
i-879FvXiWuCHHqNrQEWtJwi	Allvarliga brott som begås av unga under 15 år ska alltid utredas av polis. Insatserna mot skattefusk och skatteflykt skärps. Åtgärder vidtas mot bruk av falska id-handlingar och mot organiserad brottslighet riktad mot våra välfärdssystem.
i-XGio7g9A1qfcZMDEVJHnAx	De som grips och döms måste få verkningsfulla domar som kan leda till livsförändring. Straffen ska skärpas för dem som rekryterar unga till kriminalitet. Dömda som inte medverkar i vård och behandling ska få tiden i fängelse förlängd.
i-VWNjxbXx2U47DEXngpiMQy	Det brottsförebyggande arbetet startar i striden mot fattigdom och seg ­ regation. För att fler ska lämna kriminaliteten bakom sig införs ett natio ­ nellt exitprogram, och för att färre ska lockas in anställs fler fältarbetare och områdespoliser.
i-H2G6zMXdYxkdA1BErqrg4e	Vi är hårda både mot brotten och brottens orsaker. Samhället är alltid starkare än gängen.
i-EcVUSKmSa1QUXj8T2jxp9q	Den nya samtyckeslagen möjliggör fler fällande våldtäktsdomar. Nu fortsätter arbetet för att förverkliga en samtyckeskultur.
i-MsWVKYN3xPs1dBMBghD9oe	Mer resurser tillförs det förebyggande arbetet, och sex- och samlevnadsundervisningen moderniseras. Minimistraffet för våldtäkt höjs. Grovt sexuellt ofredande införs som ny brottsrubricering. Preskriptionstiderna förlängs och tas bort helt för sexualbrott mot barn. Fler mottagningar inrättas för sexualbrottsutsatta.
i-XHwiBm5YgfMCxBtyy5ZzXu	Regeringen ökar insatserna mot våld i nära relationer. Det gäller både det akuta stödet till våldsutsatta och deras barn och det förebyggande arbetet och insatserna för att få personer som utövar våld att förändra sitt beteende.
i-4EWYYBNdvjNoMee4qY5MR4	Att stå upp för ditt liv och din kärlek trots att du vet att din familj vägrar att acceptera det kräver ett stort mod. Och att tala om det inför världen för att skapa förändring för andra kräver ett ännu större mod.
i-BiVEKdJEPF9ozWuCUZ3ybp	Det modet hade Fadime Şahindal. För det mördades hon för precis 17 år sedan i dag. Så här avslutade Fadime Şahindal sitt tal i riksdagen några månader före mordet: ”Det bör vara en självklarhet att få ha både sin familj och det liv man önskar sig. Tyvärr är det ingen självklarhet för många tjejer. Jag hoppas att ni inte vänder dem ryggen. Att ni inte blundar för dem.”
i-A6fEHrFZVMH1GXtAUBPNdz	Jag önskar att jag kunde säga att hederskulturen har tryckts tillbaka, men så är inte fallet. Den finns kvar, och den hotar alltjämt människors frihet och säkerhet. Insatserna har inte varit tillräckliga. Vi måste göra mer. Vi ska göra mer.
i-KeEuCVj8T2gDi7oeouBPCR	Vi ska skärpa straffen, öka kunskapen och förstärka arbetet i skola och socialtjänst.
i-3dJD3F4eknsqcXXqnAfHRk	Icke-svenska medborgare som döms för hedersrelaterade brott och hatbrott ska lättare kunna utvisas. Samtidigt ska den som utsätts för hedersrelaterad brottslighet få stärkt skydd mot avvisning.
i-NquDoQDfxHJ8bAECc6CcRX	Insatser ska i högre grad kunna ges till unga utan föräldrars samtycke vid misstanke om hedersbrott. Samhället ska agera direkt vid misstanke om att personer kommer att könsstympas eller giftas bort mot sin vilja.
i-GHH24kTpLyVVksrJUB4vit	Herr talman! Kampen mot terrorism och våldsbejakande extremism måste vara kompromisslös. Lagstiftningen skärps. Deltagande i terroristorganisationer kriminaliseras. Säkerhetspolisen ges möjlighet att läsa krypterad trafik. Gränskontrollerna vid inre gräns blir kvar så länge som det finns behov.
i-FSbhA9481QRgAq4A9oCggn	Terror och extremism är tyvärr bara delar av det komplexa säkerhetshot som riktas mot alla öppna och demokratiska samhällen.
i-5Ct9PDXNH2SF4ahKp4C92y	Arbetet fortsätter med att skapa ett modernt totalförsvar. Den natio ­ nella säkerhetsstrategin ska genomföras utifrån en bred säkerhetsanalys. Ett nationellt centrum upprättas för att öka informations- och cybersäker ­ heten. En ny myndighet inrättas för att stärka det psykologiska försvaret mot bland annat påverkansoperationer. Den civila beredskapen rustas för att bättre kunna möta klimatrelaterade kriser som hälsohot, bränder, torka och översvämningar. Vaksamheten ökas mot utländska försök att förvärva känslig infrastruktur.
i-YUM6e4tYipVH28pngSRFYj	Sverige bibehåller sin säkerhetspolitiska linje. Försvarsanslagen höjs successivt för att stärka Sveriges militära förmåga, och samarbeten med andra länder och organisationer fördjupas.
i-XgDm8xgnmX7PDTnXiz7C5r	Den militära alliansfriheten tjänar vårt land väl. Sverige ska inte söka medlemskap i Nato. Samtidigt slår vi vakt om den transatlantiska länken. Vi utvecklar försvarssamarbetet, framför allt med Finland, och fördjupar samarbetet för att öka säkerheten runt Östersjön.
i-V6KusVgaWYYNoLEnmMHotG	Om en katastrof eller ett angrepp drabbar ett annat land i Norden eller EU ska Sverige inte förhålla sig passivt. Och vi förväntar oss att dessa länder agerar på samma sätt om Sverige drabbas.
i-TsKhjkkrjp1QuaNfysU5RU	Medlemskapet i Europeiska unionen är ett fundament för Sveriges na ­ tionella, europeiska och globala arbete.
i-4tCTTYRZZ83Hk5zJa3ur5b	Sverige arbetar för en handlingskraftig union, ett medborgarnas EU som skapar jobb och höjer säkerheten för sina invånare, ett EU som möter klimathotet och förbättrar sin konkurrenskraft i den globala ekonomin.
i-UkHP866e7TM26p6VGmoeu7	Sverige ska tillsammans med övriga EU fortsätta att verka för att Storbritanniens planerade utträde ur unionen sker på ett ordnat sätt. Beredskap finns för att hantera olika scenarier.
i-GbKgHZGLJavNGgsgMoZnNw	EU-länder som bryter mot unionens värderingar och rättsstatens principer ska möta kännbara konsekvenser. Historien lär oss vad som kan ske om vi blundar för kränkningar av demokratiska fri- och rättigheter.
i-Pigez4WvRGV9VaRogf9Dfj	Vårt uppdrag i FN:s säkerhetsråd är avslutat, men Sveriges interna ­ tionella arbete för fred och demokrati fortsätter.
i-AyPcEtgGj86iYwudPmRhFq	En rad sv åra utmaningar behöver hanteras: Konflikterna i Syrien och i Jemen utgör allvarliga säkerhetshot med katastrofala humanitära konsekvenser. Rysslands illegala annektering av Krim och intervention i Ukraina är tydliga brott mot internationell rätt. Rohingyerna i Myanmar utsätts för brott mot mänskligheten. Våldet måste upphöra och de skyldiga ansvariga ställas inför rätta. Den koreanska halvön måste bli fri från kärnvapen. En långsiktig fred mellan Israel och Palestina kräver en tvåstatslösning.
i-MtgN3xTe499c3LKY91d1zm	Sverige verkar aktivt för att främja en nödvändig reformering av FN. Folkrätten ska värnas. Kvinnors roll i fredsprocesser ska stärkas. Fred och demokrati ska främjas genom arbete för icke-spridning av kärnvapen, för avspänning och nedrustning och för medling och dialog. Tillit mellan folk och länder är ett kraftfullt verktyg mot krig och konflikter. Så skapas gemensam säkerhet.
i-WFCLCX72dNnTzC6mRQiVFm	Asylrätten ska värnas i Sverige, i Europa och i världen. Fler länder måste ta ett större ansvar. Svenskt flyktingmottagande ska vara långsiktigt hållbart. Den tillfälliga migrationslagen förlängs i två år, och samtidigt ges alternativt skyddsbehövande lika rätt till familjeåterförening som flyktingar.
i-399VjiiB6ij2Rn9LLhHk48	Regeringen arbetar för att upprätta ett gemensamt asylsystem inom EU som fördelar flyktingmottagandet rättvist och proportionerligt. Asylsök ­ ande ska få ett rättssäkert mottagande med korta väntetider. De som har skyddsskäl ska snabbt bli en del av samhället, och de som saknar sådana skäl ska snabbt återvända.
i-QDbevgpEmh1fvSdBd7GTs2	Det viktigaste verktyget för att stoppa flyktingkatastrofen är insatser för utveckling och konfliktlösning.
i-RofgE2aygqscXLa6XQfX2E	Den feministiska utrikespolitiken utvecklas. Kvinnors och minoriteters rättigheter världen över ska stärkas. Jämställdhet samt sexuell och reproduktiv hälsa och rättigheter är självklara delar av en global utvecklingspolitik.
i-6ThUUJWnQ3h7EVVLqQaTcW	I en tid av handelskrig ska Sverige försvara den fria handeln och stå upp för rättvisa villkor. Både investeringar i Sverige och internationella handelsavtal ska värna miljö, hälsa och löntagares rättigheter.
i-Ne7TCGwA2wnjvh5X45N6Rw	Det svenska initiativet Global Deal samlar närmare 100 regeringar, företag och organisationer. Nu tar OECD över som värdorganisation. Sverige kommer att fortsätta att främja social dialog för bättre arbetsvillkor och högre produktivitet.
i-C2RGGTrZZRTcm5DUSWg9Hi	Regeringen kommer att fortsätta Sveriges omfattande utvecklingssamarbete och upprätthålla ett bistånd motsvarande 1 procent av bni. Biståndet ska ytterligare fokuseras på demokratiinsatser. Vi står fast vid de höga ambitionerna för klimatfinansieringen. Vårt ledarskap för globalt hållbara hav fortsätter.
i-PNAbRBzfFdSTrvvdTXQjye	När andra länder minskar sina insatser för global hållbarhet ökar Sverige dem. Vi ska gå i bräschen för Agenda 2030.
i-MQUQN9Be3WDr7Zhi5VhiPh	Herr talman! Mandatperioden började i höstas. Det har hunnit bli vinter. Men i dag, den 21 januari, börjar en ny regering arbeta. Vi har kortare tid än vanligt, men tillsammans och i brett samarbete kan och vill vi åstadkomma desto mer.
i-swjzHEjbuHp83gJ21W9vV	Det är en ny tid, en uppfordrande tid och en avgörande tid. Det parlamentariska samarbete som inleds i dag är historiskt.
i-79XJC6tRjgSpRyaARWMV9g	Herr talman! Låt mig anmäla de statsråd som tillsammans med mig ingår i regeringen.
i-BnTskDHge6xYCqR6qzR4FL	Herr talman! Statsråd i Statsrådsberedningen är Hans Dahlgren.
i-5Uns6XMUHcTkunp1XaF7RD	Statsråd i och chef för Justitiedepartementet är Morgan Johansson. Statsråd i Justitiedepartementet är också Mikael Damberg.
i-EFaNP6P5zkjMQjP4GikMEs	Statsråd i och chef för Utrikesdepartementet är Margot Wallström. Statsråd i Utrikesdepartementet är även Peter Eriksson och Ann Linde.
i-TG4s7p7e4LbSLQ77sry1sL	Statsråd i och chef för Försvarsdepartementet är Peter Hultqvist.
i-XwxYP5mcvKwPfH6DdaXgLs	Statsråd i och chef för Socialdepartementet är Lena Hallengren. Statsråd i Socialdepartementet är vidare Annika Strandhäll.
i-TophxtCJDopz1H2Q35YA7H	Statsråd i och chef för Finansdepartementet är Magdalena Andersson. Statsråd i Finansdepartementet är också Per Bolund och Ardalan Shekarabi.
i-NLyaAtBUJFptzFy7zXd7FZ	Statsråd i och chef för Utbildningsdepartementet är Anna Ekström. Statsråd i Utbildningsdepartementet är även Matilda Ernkrans.
i-NkXoNMaofk62hf59hwPmNh	Vice statsminister samt statsråd i och chef för Miljödepartementet är Isabella Lövin.
i-7bu2yza5jdjgT7jjg8Uzbx	Statsråd i och chef för Näringsdepartementet är Ibrahim Baylan. Statsråd i Näringsdepartementet är vidare Jennie Nilsson.
i-YKWNEyvcqhEo1EUNCuz5ia	Statsråd i och chef för Kulturdepartementet är Amanda Lind.
i-HxzKV2JLwSzki8BVcuCTro	Statsråd i och chef för Arbetsmarknadsdepartementet är Ylva Johansson. Statsråd i Arbetsmarknadsdepartementet är även Åsa Lindhagen.
i-XLZEFNXWK8aXtTJZFUwYUM	Statsråd i och chef för Infrastrukturdepartementet är Tomas Eneroth. Statsråd i Infrastrukturdepartementet är även Anders Ygeman.
i-Kkxu26kTLf5TJG4r1gw5iv	Riksdagen kommer på sedvanligt sätt att underrättas om departementsförändringarna.
i-nyzYg8rvryzk9EFVpjTUM	Jag vill framföra ett tack till de tidigare talmännen Birgitta Dahl, Björn von Sydow och Per Westerberg, som närvarar i kammaren i dag. Jag är också glad över att se att många företrädare för den diplomatiska kåren finns på läktaren här i dag.
i-9vFAPdZyBpVNPt1wrZtjSm	Talmannen anmälde att följande fråga för skriftligt svar inte skulle besvaras:
