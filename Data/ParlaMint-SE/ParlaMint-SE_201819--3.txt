i-N25rHqzXkZRa7iMdYK5qG	Program för öppnandet har fogats som bilaga till detta protokoll.
i-5wp4FTc5gKatpWYjz8HkVX	Jag hemställer att Ers Majestät förklarar riksmötet öppnat.
i-T8BY6uZmKoS5t23Lt6Bf6j	Herr talman! Ärade ledamöter av Sveriges riksdag! År 1810 valde riksdagen Jean Baptiste Bernadotte till tronföljare. Då hade Sverige bara året innan fått en ny regeringsform, byggd på principen om maktdelning. Med den fick vi självständiga domstolar och myndigheter. Medborge rliga fri ‑ och rättigheter fastslogs, och riksdagens makt stärktes.
i-SJ3LMTKEnpwA7kaNxDnimi	Det var i detta nya Sverige som min anfader år 1818, alltså för 200 år sedan, tillträdde tronen som Karl XIV Johan.
i-t7uPmRMWsJRRhxtMAydLc	Ett sekel senare, 1918, befann sig världen och Sverige åter i förändring. Den 30 oktober öppnades ett urtima möte i R ikssalen på Stockholms slott. Min farfars far, kung Gustaf V, talade om den rättvisa och varaktiga fred varefter hela den lidande mänskligheten längtar.
i-6QwCFW7QWzuvgQg6LuxqDM	I november samma år lade de stridande parterna ned vapnen. I juni 1919 undertecknades ett fredsavtal i Versailles, och året därpå bildades Nationernas förbund med Sverige som medlem. Detta förbund skulle komma att bli en föregångare till Förenta nationerna, FN, i dag ett av flera viktiga forum för internationellt samarbete.
i-GdTCh1TGhyLXfi8Mo9hZo4	Vid årsskiftet avslutar Sverige sina två år som icke permanent medlem i FN:s säkerhetsråd. Det har varit en värdefull möjlighet för vårt land att bidra till att upprätthålla fred och säkerhet.
i-JAUtgaLW1uG345r9kQkjxP	Med första världskrigets slut tog en ny tid sin början. De kommande åren fattade Sveriges riksdag en rad avgörande beslut. Jag tänker då inte minst på de rösträttsreformer som lade grunden till den svenska demokratin som vi känner den i dag.
i-BJYS8JQYivweJ9qMb1LBn3	Ja, mycket har förändrats i Sverige under de gångna seklerna. Det demokratiska systemet och dess spelregler har fortsatt att utvecklas. I dag, liksom för hundra år sedan, är demokratin något som vi tillsammans har att vårda och värna. Inte bara på valdagen utan varje dag, och nu liksom då, vilar ett särskilt ansvar på er valda ombud som representerar svenska folket.
i-RqHwByxm4BpkbhBbAjLDyy	Ärade ledamöter! Var och en av er har fått medborgarnas förtroende att företräda dem här i Sveriges riksdag. De som lever i Sverige i dag, men också de generationer som kommer efter, är era uppdragsgivare. De förväntar sig att ni ska använda era kunskaper och erfarenheter till att verka för Sveriges bästa och för en god framtid för alla som lever här.
i-PaRtAyYmKk3BfTRPEw5ik9	Att som riksdagsledamot förvalta folkets förtroende är inte ett enkelt uppdrag men samtidigt ett av de viktigaste man kan ha. Det är också ett utsatt uppdrag. Många hundratals beslut ligger framför er, och vissa kommer att vara lätta att fatta, andra svårare och mer komplicerade. Landets intresse ligger i era händer. Jag önskar er kraft, mod och visdom i ert viktiga arbete.
i-D4UZfAQswaPXgSuX3GW46T	Jag förklarar härmed 2018/19 års riksmöte öppnat.
