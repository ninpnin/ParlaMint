i-SQCv85Rb6DBWQt2e3KBCmV	Herr talman! Ärade ledamöter av Sveriges riksdag! En människa, en röst. Alla människors lika rätt att vara med och styra det samhälle vi lever i. Det är samhällets mest grundläggande uttryck för jämlikheten människor emellan. I år fyller den rätten 100 år.
i-Uv1FofjPktQRkJuUxu1AmA	1921 fick kvinnor och män i Sverige för första gången rösta i allmänna och lika val till riksdagen. Den rättigheten är inte en gång för alla given. Den måste vinnas om och om igen för varje ny generation.
i-WLqDt2aKEydUHAuXe2k8mb	Om tio månader är det åter dags för demokratins högtidsdag. Då går svenska folket till val. Låt oss gemensamt övertyga ännu en generation väljare om vikten av att använda sin demokratiska röst.
i-LMmNpw6P1mP8DQWYhfH8ZA	”All offentlig makt utgår från folket. Den svenska folkstyrelsen bygger på fri åsiktsbildning och på allmän och lika rösträtt.”
i-WHPT9HrvpmxhXQRVnbbE67	”Den offentliga makten ska utövas med respekt för alla människors lika värde och för den enskilda människans frihet och värdighet.”
i-4PGhfJQshKRhQis4uBA5bV	Så står det skrivet i vårt lands grundlag, och på samma bergfasta demo ­ kratiska grund ska Sverige stå under de 100 år som följer.
i-XTeio81VuMAoUUooojqDSe	Herr talman! Regeringens politik under kommande år ska präglas av krafttag mot tre allvarliga samhällsproblem.
i-RGZSd2js8W6uUAgp5K9nDj	För det första: att vända på varje sten för att minska segregationen och bekämpa den hänsynslösa brottslighet som i dag hotar hela samhällsgemenskapen.
i-4Ji9Vy18tvaTSBbzv9SWa9	För det andra: att driva på den gröna industriella revolutionen med investeringar i hela landet. Så minskas utsläppen, och så hamnar framtidens jobb i Sverige.
i-Tf9ThLknCxFiePx7jCKxqK	För det tredje: att ta tillbaka kontrollen över välfärden, så att alla medarbetare har de villkor som krävs så att de kan göra sitt jobb och så att vi kan se till att skolan, vården och omsorgen håller hög kvalitet runt om i hela vårt land.
i-DWXTLD4LmLiWMFgP9ar9wY	Och av respekt för alla som jobbar och för dem som byggt upp vårt land ska vi ha trygga socialförsäkringar och pensioner. Sverige ska framåt, steg för steg och reform för reform, för Sverige kan bättre.
i-DPDTQNnL3DHqMmtgcsxQ9h	Herr talman! Fram till november i år har 290 skjutningar ägt rum i vårt land. Det har kostat 42 människor livet, många av dem unga pojkar, barn. Och skjutningar i gängkonflikter är inte isolerade fall; det sker organiserat, och det grundläggs i ett samhälle med för stora klyftor och skillnader i livsvillkor: ekonomiska, språkliga och normativa.
i-UuwiWyGxmCoBuKEDy5Wxrf	Det grova våldet är ett gift som hotar hela vår samhällsgemenskap, och det undergräver tilliten mellan människor och urholkar framtidstron. Det gör människor i vårt land till brottsoffer, dödsoffer och sörjande.
i-FK8uD6iniZmbA51WTo2rQ2	Det finns bostadsområden i Sverige som präglas av trångboddhet och en svart bostadsmarknad där organiserad brottslighet agerar hyresvärd, bank och arbetsgivare. Där trängs rättsväsendet undan, och gängen skapar egna spelregler där barn rekryteras rakt in i den kriminella livsstil där sprängningar och skjutningar är vardag.
i-HhAYFjP3gDv2sD3i7os1s	Så kan det inte fortsätta. Det svenska samhället ska vara starkare än så.
i-LKLUiwHADM78BJrGZV5ouu	För att få stopp på våldet måste förövarna lagföras. Kriminalpolitiken läggs om. Fler än 70 straff har skärpts, och ett trettiotal gärningar som tidigare inte var straffbara har kriminaliserats. En historisk utbyggnad av svenskt rättsväsen pågår. Målet om 10 000 fler polisanställda är på god väg att nås. En omfattande utbyggnad av kriminalvården genomförs, och domstolarnas kapacitet stärks väsentligt. I stort sett varenda brottsbekämpande myndighet har fått nya verktyg, fler anställda och större befogenheter.
i-DaAHYf6XFifNSP7v8D2Vag	Nu ska vi gå vidare. Straffen för gängrelaterad brottslighet ska skärpas ytterligare. Möjligheten att använda hemliga tvångsmedel preventivt för att förhindra allvarlig brottslighet utreds. Straffen för mened, övergrepp i rättssak och skyddande av brottsling skärps.
i-NAJqiW9Foj5E2y77H84j41	Vittnen ska inte hotas till tystnad utan få det stöd de behöver för att i trygghet kunna fullgöra sin plikt. Det ska bli lättare att häkta personer som misstänks för allvarliga brott. Häktningspresumtionen sänks från dagens två år till ett år och sex månader, och den som begår fler brott ska straffas hårdare.
i-9HBmGXTAwNaYrwjZmueTxX	Straffrabatten för unga mellan 18 och 20 som begår allvarliga brott tas bort, och påföljden ska bättre återspegla brottslighetens allvar även när det gäller unga.
i-M3SfNv5L8A96mhvvUjHVEw	Lagen med särskilda bestämmelser om vård av unga ses över, och samhället ska agera mer resolut mot unga i riskzonen. Det ska bli möjligt att genomföra fler insatser även om föräldrarna inte samtycker, och medlemmar i gäng och ungdomar i riskzon ska i högre utsträckning omhändertas och bli föremål för sociala åtgärder. En ordning med statliga ungdomskriminalitetsnämnder liknande den danska modellen ska utredas.
i-GxLruvzBoFHob72Y8dEVHm	Våldsbrotten och kriminellas maktutövande utgör ett hot mot den folkliga förankringen och den demokratiska legitimitet på vilken vår rättsordning vilar. Det ska bekämpas med det demokratiska samhällets fulla kraft.
i-8dpg3tiUPbY91ZAxKqpgzY	Herr talman! Varje år mördas ett femtontal kvinnor av någon som de har eller har haft en nära relation med. Regeringen har permanentat medel och statsbidrag för att förebygga mäns våld mot kvinnor och för att skydda dem som utsätts.
i-6KJmzmJgXCxHwdmyENgie5	Möjligheten att stärka det straffrättsliga skyddet också mot psykiskt våld ses över, och straffen för våld och andra kränkningar i nära relationer skärps.
i-Y3vNjqAZwNYfXmLjTSuDgr	För 20 år sedan – ett år innan hon mördades – stod Fadime Ş ahindal här i riksdagen och sa: ”Oavsett vilken kulturell bakgrund man har bör det vara en självklarhet för varje ung kvinna att både få ha sin familj och det liv man önskar sig.” Hon avslutade med en uppmaning till oss alla att se alla de tjejer som förnekas denna rätt i hederns namn. Hon sa: Jag hoppas att ni inte vänder dem ryggen.
i-F1P4L7HBpZ9iqrZSKxDk37	Uppslutningen i Sveriges riksdag är bred, och regeringens inriktning är tydlig. Hedersförtrycket hör inte hemma i vårt land. Jämlikhet och jämställdhet gäller lika för alla. Hedersförtrycket ska bort.
i-BxeWgtPcfzDcFwfAgHWbug	Herr talman! Straffskärpningarna har gett effekt. Fler grovt kriminella avtjänar nu sitt straff. Men det krävs mycket bredare insatser för att bryta den segregation som leder till fattigdom och hopplöshet och göder gängkriminaliteten. Varje statsråd i den regering som i dag tillträder kommer att få i uppgift att inom sitt ansvarsområde och med stöd av berörda myndigheter vända på varje sten för att stoppa gängkriminaliteten och bekämpa segregationen. Regeringen kommer också att bjuda in företrädare för de kommuner där våldet är som värst och segregationen är som störst för att tillsammans motarbeta brottsligheten.
i-CPJiyvC4QQWBXDKZZCF2nc	Många föräldrar, lärare, socialsekreterare, områdespoliser, idrottsföreningar och engagerade frivilliga agerar i dag motkrafter. De sprider hopp i mörkret. Men många fler behöver sluta upp. Vi måste alla hjälpas åt. Därför vill jag också vända mig till svenska folket – hela det svenska folket. Ingen enskild människa kan ensam bryta segregationen eller stoppa gängen, men alla kan göra något. När det organiseras nattvandring och andra aktiviteter, var med om du kan! Ställ upp för idrottsföreningen, så att det finns fritidsaktiviteter för våra unga! Stanna och prata en extra stund med den som behöver förbättra sin svenska för att komma in i samhällsgemenskapen!
i-53aKUhCG9ajcNhWzDdf9Yp	Låt mig också rikta en uppmaning till Sveriges arbetsgivare: Innan du tar hit lågkvalificerad arbetskraft från andra länder, tänk på att det finns många långtidsarbetslösa i Sverige som inget annat vill än att få en egen försörjning!
i-HGweaBiFqDFYHs9Ewc1GiC	När hela samhället mobiliserar kan vi tillsammans bygga Sverige tryggt igen.
i-7bGQJgdPoowzUvM97tKaQv	Herr talman! Inget är så grundläggande som att ha ett jobb att gå till. Inget är lika avgörande för att bli en del av samhällsgemenskapen. Den som saknar arbete ska därför möta en tydlig förväntan men också många och goda möjligheter att komma i arbete.
i-S74CS1VEhjh2Az13pPftHB	Har du kommit till Sverige som ung ska du skaffa en gymnasieexamen och gå vidare till jobb eller högre utbildning. Har du redan yrkeskunskaper som efterfrågas ska du lära dig svenska så fort det går och ta ett av de lediga jobb som finns. Är du lite äldre och saknar rätt kunskaper kan du börja med en subventionerad anställning och hjälpa till i vårt samhälle med uppgifter som annars inte blir utförda.
i-XXN4gXhxDdDcGb6VKnNR2f	Med den inriktningen på jobbpolitiken har regeringen bidragit till att skapa en kvarts miljon nya jobb och halverat etableringstiden för nyanlän ­ da. Och trots pandemin och den största nedgången i ekonomin sedan andra världskriget jobbar i dag en högre andel utrikes födda jämfört med 2014.
i-9qdbdyd2HiUFSzVoBzNFq4	Sverige ställer tydliga krav men erbjuder också möjligheter. Det fungerar, och på den vägen ska vi fortsätta. Alla som kan jobba ska jobba. Med ett arbete och en egen inkomst följer friheten att bestämma själv hur man vill leva sitt liv och med vem. Det gäller lika för alla, oavsett varifrån du kommer och oavsett kön.
i-DiR1kQ8LE5h3ngLNtbysae	Integrationen ska förbättras på en gedigen kunskapsgrund, så utredningar tillsätts om tydligare aktivitetskrav om ett visst antal timmar i veck ­ an för dem som får ekonomiskt bistånd, om krav på språkkunskap och kännedom om Sverige för att få permanent uppehållstillstånd och om möjligheten att införa ett statligt mottagningscenter där asylsökande ska bo och delta i samhällsintroduktion under den allra första tiden i Sverige.
i-KRyyhgVVQf4RLWuF3R7cyT	Kvaliteten i svenska för invandrare ska höjas. Skolinspektionen ska granska anordnare. Fler vuxna ska kunna kombinera yrkesutbildning och svenskstudier för att snabbare komma i jobb. Nystartsjobben förstärks. Etableringsjobb införs. Och arbetsrätten reformeras i enlighet med den överenskommelse som slutits av parterna.
i-FnmdvWPawwRXPf1Fm18NGA	Sveriges företagare skapar jobb och bidrar till vårt lands välstånd. Det ska vara lätt att starta och driva företag i Sverige. Det ska också vara lätt att få en utbildningsplats. Kunskapslyftet skapar tiotusentals vägar som leder till arbete runt om i landet. Nu byggs yrkeshögskolan, regionalt yrkesvux och folkhögskolan ut med fler utbildningsplatser. Vårdutbildningarna byggs ut både på högskolorna och på distans. Och vården får bättre förutsättningar att ta fram de platser för verksamhetsförlagd utbildning som krävs.
i-TJSMFMv6ysLz9PJT7ek2tr	Sverige har redan ett av världens mest omfattande studiestödssystem. En arbetsmarknad i snabb förändring ställer högre krav på vidareutbildning, så nu ska Sverige också få ett av världens bästa omställningsstudiestöd. I och med genomförandet av partsöverenskommelsen stärks nu vår konkurrenskraft, och arbetstagarna ges trygghet i omställning.
i-N4wTudxk1ptcaRQj3U2KrG	Herr talman! Vi håller 1,5-gradersmålet vid liv, men pulsen är mycket låg. Så sammanfattade Alok Sharma, klimattoppmötets ordförande, resultatet från Glasgow. Klockan tickar. Klarar inte världen klimatkrisen blir konsekvenserna oöverskådliga. Ambitionen måste höjas. Pulsen måste upp. Världen måste lyckas.
i-Vn2XGu3Z5xmH62YMDbGwUd	Med det gröna folkhemmet valde Sverige att gå före. Vårt förtroende i omvärlden stärks när svenska innovationer och lösningar nu exporteras världen över. Här pågår en global klimatkapplöpning, och Sverige springer i ledarklungan.
i-43Fen3P1EehsD8hoVbZAKR	Industriklivet och Klimatklivet angav riktningen, och de ska utvecklas. Över 300 000 nya bostäder har byggts sedan 2014, och det hållbara byggandet främjas. När Sverige nu investerar sig ur lågkonjunkturen efter pandemin sker det genom en kraftfull grön återstart av svensk ekonomi.
i-WkjkadNM9W1QPrtKf6WGXC	Just nu pågår en grön industriell revolution runt om i hela vårt land – fossilfri stålproduktion, batterifabriker, eldrivna tunga lastbilar. Det minskar utsläppen och ger tusentals arbetstillfällen i hela landet.
i-5zv2N5byH9yBHNtRA8NwTh	Nu ska takten öka ytterligare. Men nödvändiga investeringar riskerar att inte bli av för att marknaden tycker att de är för riskfyllda. Men svensk industri ska kunna fasa ut det fossila, och de gröna kreditgarantierna byggs ut till 50 miljarder kronor nästa år.
i-MHJV5Hq1Z7mFeLvV7ntnxA	Sverige har i dag ett innovativt och konkurrenskraftigt näringsliv. Vi har en yrkesskicklig arbetskraft som står redo att ställa om till de jobb som nu växer fram. Regeringen föreslår därför ett nytt statligt finansierat kompetenslyft för näringslivets klimatomställning.
i-NoL3pQRsxRAgTTNcgLnzHj	En ny nationell elektrifieringsstrategi ska peka ut hur kapaciteten i elnäten snabbt och effektivt kan byggas ut och hur elproduktionen med rena, förnybara och billiga energikällor kraftigt kan öka. Arbetet med att bygga ut den havsbaserade vindkraften är en viktig del av detta.
i-NJYmFCwnY2mCpij8e2v3Ex	Det ska finnas goda förutsättningar att bo, leva och arbeta i hela landet. Ambitionerna höjs i regionalpolitiken. En kraftfull satsning görs på landsbygdsprogrammet för ett konkurrenskraftigt och miljömässigt hållbart jordbruk. Investeringar i bredband ökas kraftigt. Tydliga krav ställs på operatörernas täckningsgrad, och det särskilda driftsstödet till dagligvarubutiker permanentas.
i-V6CTUuU62pJ5sA2Fzhr8V1	Strandskyddet ska bli mer differentierat. Det ska bli lättare att bygga på landsbygden samtidigt som strandskyddet i högexploaterade områden förstärks. Områden av särskild betydelse för djur- och växtliv värnas. Äganderätten i skogen ska stärkas. Det är grunden för att i ökad utsträckning kunna ta till vara skogens potential för ekonomi, klimat och miljö.
i-2gM4HpqQ14vckx5vvt5yZ9	En ny nationell plan för infrastruktur ska läggas fram i vår. Nya steg tas mot en modern, fossilfri transportinfrastruktur så att människor kan förflytta både sig själva och de varor som i ökad utsträckning produceras i vårt land.
i-GEW8U8G44ED2hDo4tukSSR	Nästa år står Sverige värd för FN-mötet Stockholm+50 för att öka takten i genomförandet av hållbarhetsmålen i Agenda 2030. Det sker mot bakgrund av att FN:s allra första miljökonferens hölls här i Stockholm. När Olof Palme välkomnade världens ledare konstaterade han med ord som är lika aktuella i dag: Framtiden är gemensam. I gemenskap måste vi dela den. Tillsammans kan vi skapa den.
i-VGbRaxaQFFtUPP8bD4PgK9	Herr talman! Den generella välfärden ska stärkas. Det är den starkaste omfördelande kraft vi har. Därför får den inte brista. Men var det något som blev tydligt under pandemin så var det att välfärden har brister. Den svenska välfärden bärs upp av medarbetarna. De behöver fler kollegor, rätt utbildning och en bättre arbetsmiljö.
i-L7qjfhNoaGWAJ6ug5cBE6t	Betinget är stort, men inte omöjligt. Viktiga steg har tagits. Regeringen har de senaste åren successivt skjutit till mer pengar till kommuner och regioner. Jämfört med 2014 arbetar i dag 100 000 fler i välfärden. Nu ska också de stora 90-talistkullarnas barn utbildas. De många 40-talisterna går in i 80-årsåldern och ska såklart ha den trygga äldreomsorg de förtjänar.
i-GvFryLsfXaPkW2DX5B6KeQ	Därför höjs de generella statsbidragen ytterligare. Cancervården, psykiatrin och förlossningsvården ska prioriteras när sjukvården byggs ut. Köerna ska kortas, vårdcentralerna stärkas och fler få en fast läkarkontakt.
i-4grvSjV3AQYMVnyZbpwNYH	Arbetet med att ta fram en ny äldreomsorgslag för stärkt kvalitet och likvärdighet i omsorgen fortsätter. Alla hemtjänsttagares rätt till en fast omsorgskontakt fastställs i lag. Den som jobbar i äldreomsorgen ges möjlighet att studera till undersköterska på betald arbetstid, och en återhämtningsbonus har införts för möjligheter till bättre arbetsvillkor.
i-QmBtLgBiJrFvKvR5bpaLYr	Arbetet för trygga pensioner handlar om respekt för dem som varit med och byggt upp vårt land. Pensionen har höjts för den som har arbetat ett långt yrkesliv med låg lön. Bostadstillägget höjs nu ytterligare. En struk ­ turreform för att långsiktigt stärka inkomsterna för de pensionärer som har det sämst ställt ska läggas fram. Det innebär upp till 1 000 kronor mer i plånboken varje månad. En trygghetspension införs så att den som är över 60 år och utsliten inte ska behöva ta ut sin ålderspension i förtid.
i-VeE5bqA82AFuskyFtSXgp3	Pensionerna behöver dock höjas ytterligare. Därför måste inbetalningarna till pensionssystemet öka. Initiativ till det kommer att tas i Pensionsgruppen.
i-6gYwBe3k4ccozVwBgfgyhv	När du behöver samhället som mest ska det starka samhället finnas där för dig. Regeringen har tidigare tagit bort den permanenta skatteklyftan mellan pensionärer och löntagare. Nu sänks skatten rejält också för männi ­ skor med sjuk- och aktivitetsersättning. Inriktningen är tydlig. Skatteklyf ­ tan mellan funktionsnedsatta och löntagare är orättfärdig. Garantiersätt ­ ningen i sjuk- och aktivitetsersättningen höjs. Regeringen fortsätter att stärka rätten till personlig assistans.
i-BEat2FbUVvXiD4J1ZtNLE4	Den som blir sjuk ska ha stöd för att snabbt komma tillbaka i arbete. En omfattande satsning genomförs för att stärka tryggheten vid sjukdom. Taket i sjukpenningen höjs. Förslag från Sjukförsäkringsutredningen genomförs för att ge mer tid till rehabilitering och ökad flexibilitet för äldre, behovsanställda och deltidssjukskrivna.
i-YRHS51wPMtY18BSTYbHkHN	Kommunala skolor tar ett större ansvar för helheten än friskolor. Då ska de också ha tillräckligt med resurser för det. Skattepengar till skolan ska gå till skolan. Elevantagningen till skolan ska ske rättvist, med lika chanser och samma möjligheter.
i-2cpvRgUHHyG668qmhkt1HH	Reform för reform, steg för steg, kan välfärden byggas starkare och mer jämlik, nu och i framtiden. På precis samma sätt kan den monteras ned, steg för steg, reform för reform.
i-HhNeNU35XLUreNrjpNtWV2	Politisk vilja avgör. Det går att ta tillbaka den demokratiska kontrollen över välfärden. Låt oss göra det!
i-VrSNJ6urjVohoYvefUZhLY	Herr talman! När pandemin slog till mot vårt land samlade vi oss över partigränserna för att skydda vår befolkning och de svenska jobben. Låt mig tacka de riksdagspartier som konstruktivt och lösningsorienterat samarbetat med regeringen under mandatperioden, inte minst Centerpartiet och Liberalerna för samarbetet kring den ekonomiska politiken.
i-2gnNTt77dryHhqSziA99S7	Pandemin är inte över. En global och rättvis vaccintillgång måste säkerställas. Nya mutationer av viruset oroar. Ett flertal länder i världen och i Europa har nu en negativ utveckling. Smittspridningen börjar öka även i Sverige, och regeringen förbereder sig inför ett förvärrat läge.
i-FXesYS8j84k1q4tSPhNVPG	Det enskilt viktigaste nu är att vaccineringen fortsätter med full kraft. Alla över 18 år kommer att erbjudas en tredje dos. Nu måste de grupper nås där få är vaccinerade. Det finns stora skillnader mellan regionerna. De metoder som fungerar bäst för att nå så många människor som möjligt måste spridas. Jag vill därför uppmana regionerna att lära av varandra. Jag vill också uppmana alla i Sverige att vaccinera sig. Vi gör det för vår egen skull men också för varandra.
i-EQNWfjnqQpipkAaXqfhVSN	Sverige ska ha en god beredskap. Pandemilagen har förlängts. Reger ­ ingen är beredd att vidta nödvändiga åtgärder i kampen mot viruset och kommer inom kort att presentera en ny åtgärdsplan. Det kommer att behö ­ vas ytterligare åtgärder för att hålla avstånd i offentliga miljöer. Vaccin ­ bevis vid vissa allmänna sammankomster och offentliga tillställningar in ­ förs den 1 december, och i närtid remitteras ett förslag om vaccinbevis också på restauranger och gym. Smittskyddslagstiftningen ses över så att ny lagstiftning finns på plats inför framtida pandemier. Nya krislagar ut ­ reds.
i-R5XjgM2KR167wveJ6eX3rE	Jag kommer också att göra organisatoriska förändringar i Regeringskansliet. Kansliet för krishantering, som tidigare har sorterat under Justitiedepartementet, flyttas till Statsrådsberedningen.
i-TZ57mtU6wK28y1iG4rgKBx	Tack vare en ansvarsfull finanspolitik kunde Sverige möta pandemin med den lägsta statsskulden sedan 1977. Andelen arbetslösa är nu tillbaka på samma nivå som när pandemin bröt ut, och trots att Sverige investerat hundratals miljarder i krisåtgärder för att rädda jobb och företag under pandemin står de offentliga finanserna fortsatt starka – så starka att det är motiverat att växla från överskottsmål till balansmål.
i-HB8Z23uStusDt2Ra5XyGj7	Kulturen har en nyckelroll i samhällets återstart. Kulturen tar oss människor utanför oss själva och närmare varandra. En fri och oberoende kultursektor är grundläggande för varje framgångsrikt demokratiskt samhälle. En förstärkning görs av stödet till teatrar, museer, bild- och formverksamheter, bibliotek, film, orkestrar, konserthus och dansverksamheter i hela landet.
i-5TvhmxDj9djgerHLWcME4m	I hela landet ska vi också ha en mångfald av oberoende medier och en stark public service. Den snabba tekniska och mediala utvecklingen revolutionerar tillgången till information men riskerar samtidigt att öka klyftor och polarisera samhället.
i-Q8AiNaVFpaRjdPLZjYAGTC	Idrottens anslag ökas kraftigt för att öka deltagandet, främst bland barn och unga samt personer med funktionsnedsättning.
i-Dwte96C2tNprqG3VxxD741	Våra nationella minoriteters kultur och rätt till sina språk stärks, och lagskyddet mot diskriminering skärps. Efter årsskiftet inrättas Institutet för mänskliga rättigheter i Lund för att främja och försvara de mänskliga rättigheterna på nationell nivå. Rasism, hatbrott och intolerans hör inte hem ­ ma i Sverige.
i-7rubGYzu3crKfXX8PH4di3	Verksamheter som motverkar eller förebygger rasism får ökat stöd.
i-8Jy2kYuYw9awr5fnsGPD44	I mars tar Sverige över ordförandeklubban i den internationella alliansen för hågkomst av Förintelsen, och i sommar slår Sveriges museum om Förintelsen upp portarna.
i-FBUeynmKVVktfxUYDu2pQR	Herr talman! Den svenska utrikespolitiken ska värna Sveriges själv ­ bestämmande, Sveriges demokrati och det svenska folkets trygghet. Att främja fred och utveckling ligger i Sveriges omedelbara intresse och gag ­ nar vår omvärld. Det ligger därför i Sveriges intresse att bejaka samverkan och dialog mellan länder och stå upp för en internationell rättsordning. Fyra områden ska särskilt betonas.
i-YLyGL3JpvkERscqJSFhX1b	För det första: Samarbetet ska stärkas i vår omedelbara närhet – i Norden och i EU.
i-Dk1EYQX5MF6d9Tejk99AN2	Att befolkningen i de nordiska länderna hålls åtskilda med gränshinder är i vår historia en främmande företeelse. Den fria rörligheten mellan de nordiska länderna behöver återupprättas så snart det är möjligt. Det nordiska samarbetet fördjupas och breddas, med särskild tyngdpunkt på gemensam hantering av kriser. De nordiska och baltiska länderna ska gå före i Europa och tillsammans utgöra ett av världens mest integrerade, hållbara och digitaliserade områden.
i-3hqDbzS5tZYf5zJpiRvebY	Det europeiska samarbetet är avgörande för Sverige. Det handlar om jobben, eftersom EU är vår viktigaste marknad. Det handlar om fred och säkerhet, både i vårt närområde och längre bort. Men det är inte bara det: Klimat, migration, vaccin och bekämpandet av den gränsöverskridande och organiserade brottsligheten – allt detta hanteras bättre i samarbete med andra.
i-SeR2NJVZ4Z4RxTZttLe5RP	EU-samarbetet bygger på gemensamma värderingar. EU-länder som inte respekterar mänskliga rättigheter och demokratiska principer som oberoende domstolar, en fri akademi och fria medier ska inte ovillkorligt få del av EU:s medel.
i-J5Kyt78EwhQsDdha4PCByj	Jag vill se ett öppet och mer jämlikt Europa, med bättre arbetsvillkor och ökad jämställdhet. Däremot ska den svenska arbetsmarknadsmodellen och vårt skogsbruk inte detaljregleras i Bryssel.
i-QHhL9sr9jhMWecVcjya94x	För det andra: Sveriges säkerhetspolitiska linje ligger fast.
i-KHLU8e7XnqnjH5yKLeCXgY	Den militära alliansfriheten tjänar vårt land väl och bidrar till stabilitet och säkerhet i norra Europa. Sverige ska inte söka medlemskap i Nato. Sverige kommer inte att stå passivt om en katastrof eller ett angrepp drabbar oss eller ett annat land i Norden eller i EU, och vi förväntar oss att dessa länder agerar på samma sätt om vi själva drabbas. EU är Sveriges viktigaste utrikes- och säkerhetspolitiska arena. Vårt pågående ordförandeskap i OSSE ger Sverige möjlighet att värna den europeiska säkerhetsordningen.
i-KX22XSfPBGDtqtdB7rYXqS	Sverige och EU fördömer Rysslands militära aggression mot Ukraina, inklusive den illegala annekteringen av Krim. Situationen för de männi ­ skor som fastnat på gränsen mellan Polen och Belarus är oacceptabel. Belarus agerande ska mötas med utökade sanktioner.
i-N1LS3FJceUgKCaMFx2HT2E	För det tredje: Sveriges säkerhet och utveckling tryggas bäst tillsammans med andra.
i-Q5u9QBFCd3rWqsKd7U16Ct	Vår tids största utmaningar – klimatet, pandemin, värnandet av demokratin – hanteras bäst genom multilateralt samarbete, med utgångspunkt i folkrätten och FN-stadgan. Det är välkommet att USA åter är en konstruktiv samarbetspartner i dessa frågor. Den transatlantiska relationen är central för Sveriges och Europas säkerhet och välstånd.
i-STnjjUL2REPePFwdBG6Ug8	Dagens konflikter kräver omvärldens engagemang. En långsiktig fred mellan Israel och Palestina förutsätter en tvåstatslösning. I Afghanistan, Etiopien, Jemen och Mali fortsätter svårlösta konflikter att plåga befolkningarna. Att lindra krigens humanitära konsekvenser och att långsiktigt lösa konflikter kräver regionalt och internationellt samarbete.
i-CvsKnb4KqUM5DdKeCtnsDs	Vårt bistånd ska i ökad utsträckning förebygga och hantera klimatförändringarna. Utvecklingsarbetets demokratifokus fortsätter, och likaså arbetet med att stärka kvinnors och flickors rättigheter. Pandemin har lett till att ytterligare omkring 70 miljoner människor försatts i extrem fattigdom. Det svenska biståndet ska motsvara 1 procent av bruttonationalinkomsten.
i-MVdntbW97yaFEQguKWgB2X	För det fjärde: Sverige ska rustas att möta vår tids stora geopolitiska, teknologiska och ekonomiska skiften.
i-MdnZ8tB9ze4FfsoV9QkV9D	Samhällets kapacitet att hantera kriser ska vara stark, såväl i fredstid som vid krig. Sverige fördjupar försvarssamarbetet med Finland och andra nordiska grannar, inom EU, med USA samt i partnerskapet med Nato. Vårt nationella försvar byggs ut. Fem regementen och en flygflottilj återinrättas just nu: i Falun, Sollefteå/Östersund, Arvidsjaur, Kristinehamn, Göteborg och Uppsala. Det civila försvaret stärks. En ny, uppdaterad nationell säker ­ hetsstrategi tas fram. Sverige fortsätter att vara en stark röst för kärnvapen ­ nedrustning och icke-spridning.
i-7Rhh3U21vZnMcGLsFCoVPN	Kinas växande roll utgör ytterligare en av vår tids största globala förändringar. Sverige och EU ska bedriva en aktiv politik i relation till Kina, med utgångspunkt i våra intressen och våra värderingar.
i-RMAKQyavNBzjkNiiiTDoKd	En ny migrationslagstiftning har trätt i kraft i Sverige. Den är väl avvägd för att svensk asylpolitik ska vara långsiktigt hållbar med ett humant, rättssäkert och effektivt regelverk som inte väsentligt avviker från övriga EU-länders.
i-T23tYAJVsVxDygyqfQbdAe	Herr talman och ärade ledamöter av Sveriges riksdag! Jag inledde med att tala om svensk demokrati och 100 år av allmän och lika rösträtt. Och demokratin – det är ju vi: vi som bor i Sverige, vi som arbetar och lever här, vi som fostrar nya generationer. Det ska vi ha i åtanke när vi möter varandra i vardagen. Jag vill att vi möter varandra med respekt, för det är vi – alla tillsammans – som bär upp Sverige.
i-8E8BhTcZwcangqXvFaxfnY	Vi kanske står på vårdcentralen, beredda med sprutorna, och betar av en efter en i vaccinkön.
i-LU6RjH9onJjYHB6w45vhc8	Vi kanske hittar på roliga ramsor om mössor och vantar för att minska turbulensen i förskolans kapprum nu när det börjar bli kallt.
i-7LLF91R8tLvQyGxYoMrgQo	Vi kanske har det hektiskt på verkstan just nu, för folk har en tendens att komma på att de ska byta till vinterdäck i sista sekunden.
i-F7goMPpEfHRrfGjAR3G4QA	Vi är alla med och bidrar till det Sverige vi älskar. Och vi är många som gör en insats för demokratin, på fikarasten, vid bokningstavlan i tvättstugan, i byggfutten, ofta utan att vi tänker på det. När vi säger ifrån. När vi kräver respekt. För oss själva, för våra kollegor eller för en okänd medmänniska som blir orättvist behandlad. I förlitan på att andra också gör det för oss. Vi ska inte ha ett Sverige där en grupp ser ned på en annan.
i-KzSCmhYNDwGZW3Dbjoq8mc	Rösträtten 1921 var inte slutpunkten på demokratibygget; det var startskottet. Kampen för demokrati, för människovärde och respekt, för alla människors makt att påverka sin vardag och vårt gemensamma samhälle – den tar aldrig slut.
i-JzKGqktyEXN9gwspv3UV5T	Den kampen tar vi med oss under återstoden av detta riksdagsår, när vi tar krafttag mot brottsligheten, spurtar i klimatomställningen och återtar kontrollen över välfärden. Den kampen tar vi alla med oss in i valrörelsen nästa år och vidare in i nya decennier.
i-REJ7DYdMbyMA9Qvzgxs89D	Alla har ett ansvar, och allas insatser behövs. Det Sverige som vi bygger tillsammans, i respekt för varandra, det är ett starkare Sverige.
i-QcVFQCsA2CV5NsTTwKh9Rt	Herr talman! Låt mig till sist anmäla de statsråd som tillsammans med mig ingår i regeringen.
i-DrAxJrqJmkPo9B4pGY9v5g	Statsråd och chef för Justitiedepartementet är Morgan Johansson. Statsråd i Justitiedepartementet är också Anders Ygeman.
i-Rz6zuPrhptp2caoL2oc3UF	Statsråd och chef för Utrikesdepartementet är Ann Linde. Statsråd i Utrikesdepartementet är även Anna Hallberg och Matilda Ernkrans.
i-Vus9HxWpR9zocaeu5AKWMb	Statsråd och chef för Försvarsdepartementet är Peter Hultqvist.
i-8WEpp6DehTkZorQdhjm64K	Statsråd och chef för Socialdepartementet är Lena Hallengren. Statsråd i Socialdepartementet är vidare Ardalan Shekarabi.
i-DjRETbqDzqx36vBGve4cAp	Statsråd och chef för Finansdepartementet är Mikael Damberg. Statsråd i Finansdepartementet är också Max Elger och Ida Karkiainen.
i-RTickQ8Zh323nbFeS2uobL	Statsråd och chef för Utbildningsdepartementet är Anna Ekström. Statsråd i Utbildningsdepartementet är även Lina Axelsson Kihlbom.
i-9ACYNCQ3RYk22zj9fbeJ6M	Statsråd och chef för Miljödepartementet är Annika Strandhäll.
i-8QLiHuXMzFTWfgfX3GhJG6	Statsråd och chef för Näringsdepartementet är Karl-Petter Thorwaldsson . Statsråd i Näringsdepartementet är vidare Anna-Caren Sätherberg.
i-H3sUnSHjBCT18KqhaEJSF9	Statsråd och chef för Arbetsmarknadsdepartementet är Eva Nordmark. Statsråd i Arbetsmarknadsdepartementet är även Johan Danielsson.
i-PcKFmkNxzYSdVVGkpMSr9Q	Statsråd och chef för Infrastrukturdepartementet är Tomas Eneroth. Statsråd i Infrastrukturdepartementet är också Khashayar Farmanbar .
i-Ldm7fpJjpfat1XbuG1dmQk	Riksdagen kommer på sedvanligt sätt att underrättas om departementsförändringarna.
i-PWVJfnu6DbjMUdcH8qvSms	Följande dokument hänvisades till utskott:
i-UYKX8oNRqr5L3fp3fJqka9	Talmannen anmälde att följande skriftliga fråga inte skulle besvaras:
