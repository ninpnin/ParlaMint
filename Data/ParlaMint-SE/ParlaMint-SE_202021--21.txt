i-CPMu7AqbHE4i13YfNNh2R9	Tredje vice talmannen anmälde att följande granskningsrapport hade kommit in från Riksrevisionen och överlämnats till trafikutskottet:
i-GaQPpXTfGti4aeabgwirMd	Följande dokument hänvisades till utskott:
i-GPGK8LHhrbwnvEPs6fT1zg	Fru talman! Den proposition som vi nu debatterar innehåller lagändringar som regeringen föreslår med anledning av en ny EU-förordning om kemiska ämnen som kan användas för legitima ändamål men som också kan missbrukas för att tillverka sprängämnen.
i-8UnUsr7dKttkrVvWnyn9yo	Vi moderater välkomnar lagändringar som ökar tillsynen av fler aktörer och uppmanar till fler åtgärder för att öka medvetenheten kring sprängämnen. Men det är inte tillräckligt, och mer behöver göras.
i-3zEqBgTqBDGiUGhfjXeKFo	Sverige har enorma problem. Det vi kallar skjutningar och sprängningar, fast det egentligen är mordförsök, mord och bombdåd, har blivit så vanligt förekommande att det ibland bara blir små tidningsnotiser.
i-SyWisWdktDc3UUxtMGutqF	Enligt polisen saknar den utveckling som vi sett i Sverige internationell motsvarighet. År 2019 inträffade 257 sprängningar och bombdåd. Många av dessa bombdåd har skett mitt i stan, i bostadsfastigheter och på centrala platser där människor rör sig och lever.
i-Vkbgw5V7CuH2hc1xUQaMGY	I september förra året skadades en ung kvinna allvarligt när hon passerade en butik i Lund och en bomb detonerade.
i-8H6gna6Dp5jDRi7NYv9kuX	I januari i år inträffade två explosioner samma natt, och två bostadshus här i Stockholm, ett i Kista och ett i Husby, fick mycket allvarliga skador. Familjer fick evakueras och föras till sjukhus.
i-PGPJPVhW75nRshkQF9S8dA	I helgen var det en explosion i ett trapphus i Göteborg. Fastigheten fick omfattande skador, och en flicka skadades och fick föras till sjukhus med ambulans.
i-LE3ArVyCpmAnkbhZui73B7	Kan man ens föreställa sig skräcken att små barn vaknar av att en bomb detonerar och att familjer tvingas fly sina hem mitt i natten i Göteborg, i Stockholm och runt om i Sverige? Kommer dessa barn att våga sova hemma igen, och vilken skräck kommer de att få leva med framöver? Detta är så ofattbart fruktansvärt.
i-PTkD1UnfphaZps6CxPyZQN	Människor av den här typen som gör dessa saker och som är så totalt hänsynslösa ska inte få röra sig fritt i vårt samhälle. De som placerar en bomb i ett bostadshus är helt likgiltiga inför det faktum att oskyldiga män ­ niskor skadas, blir dödade och kan få sina hem bombade. Det är helt ofattbart. De ska sitta bakom lås och bom länge.
i-5JL8fgZmHpYjdUGvfKrFcU	Det krävs en genomgripande översyn av regelverket kring sprängämnen, och straffen måste skärpas. De straffskärpningar som regeringen föreslår i en annan proposition, En strängare syn på hantering av vapen och explosiva varor , behandlas i justitieutskottet och är inte tillräckliga.
i-DCzA8kj2Jv2LoHMbv1eYW8	Utvecklingen måste få ett stopp innan dessa gäng trasar sönder vårt samhälle, det samhälle som vi känner och det land som vi vill att Sverige ska vara. Kriminaliteten hotar inte bara enskilda människors liv utan hela det svenska samhällskontraktet.
i-RNSYM8k1BAgwjxXLqHLNY2	Fru talman! Sprängningarna är svårutredda, och det är uppenbart att mer behöver göras och att det behövs utökade verktyg i kampen mot bombdåden.
i-R1MrmQ2JMjnxWn4vgqCiYo	Polisen har pekat på en rad brister i hanteringen av sprängmedel, vilket ökar risken att sprängämnen försvinner från exempelvis byggarbetsplatser, sprängämnen som sedan används för kriminella ändamål. Därför måste hela kedjan för hanteringen av sprängämnen stärkas och skärpas. Det handlar om allt från tillräcklig kompetens och resurser hos tillsynsinstanserna till att nödvändiga kontroller faktiskt görs kontinuerligt samt att det finns tillräckliga sanktionsmöjligheter mot de verksamhetsutövare som brister i hanteringen.
i-92WLJWGhjb8kuYe5QUNo5c	Enligt polisen är sprängmedel som beslagtagits ofta tillverkade i syfte att användas vid just byggarbetsplatser. Ett krav på en effektivare märkning av kommersiella sprängmedel redan vid produktion, exempelvis genom dna-märkning eller andra effektiva märkningsmetoder, skulle kunna göra det enklare att spåra varifrån sprängmedlen kommer och vem som har tillverkat dem. Det skulle underlätta polisens utredningsarbete.
i-LXK287MqJ52sJ1pWCkwHnr	Vi vill därför se över möjligheten att dna-märka eller på annat sätt förbättra märkningen av kommersiella sprängmedel, just i syfte att stärka och effektivisera det polisiära utredningsarbetet så att fler anmälda sprängningar och bombdåd leder till fällande domar.
i-GoKzRJG8eZ8YMkswV3BaXs	Fru talman! I november 2019 gav regeringen sex myndigheter i uppdrag att gemensamt öka samhällets förmåga att hantera explosiva varor samt förebygga och förhindra den illegala införseln och användningen av dessa. Det operativa samarbetet ska stärkas, och förmågan att gemensamt hantera sprängningar och explosiva varor ska ökas. Uppdraget är bra, men det ska inte slutredovisas förrän i november 2021.
i-KPce3bi97q5cBmbzNpVu4s	Givet den situation som Sverige befinner sig i med mycket allvarlig gängkriminalitet, bombdåd och skjutningar är det angeläget att kraftsamlingen sker mer skyndsamt. Vi moderater vill därför att uppdraget ska slutredovisas tidigare.
i-SyDVwfD2HAbSeqA8amsiUF	Fru talman! Moderaterna står givetvis bakom samtliga våra tre reservationer, men för tids vinnande yrkar jag bifall till endast reservation nr 1.
i-EZCWAwRxvGkd6EJYXj1Fmd	Fru talman! I betänkandet behandlas ett antal förslag till lagändringar med anledning av en ny EU-förordning om sprängämnesprekursorer . Ordet sprängämnesprekursorer , fru talman, är kanske inte ett ord som vi använder i dagligt tal, men det handlar alltså om kemiska ämnen som kan användas för legitima ändamål, exempelvis inom byggbranschen , eller försäljas inom detaljhandeln. Men de kan också missbrukas för att tillverka sprängämnen. Exempel på sådana ämnen kan vara nitrometan, väteperoxid och salpetersyra.
i-GQHWfFATH85P2dJu1nr5w9	Lagändringarna omfattar tillståndssystemet, kontroll vid försäljning, tillsynen av EU-förordningens tillämpning och sanktionsbestämmelser. EU-förordningen kan ses som ett nästa steg och en fortsatt skärpning av regelverket inom ramen för EU:s gemensamma arbete för att motverka terrorism och annan allvarlig brottslighet.
i-CsNqZn79VUT1bMfH6VvQQM	Den aktuella EU-förordningen som lagändringarna utgår från trädde i kraft den 31 juli 2019 och ska från och med den 1 februari nästa år tillämpas av svenska domstolar och myndigheter. Här i Sverige är det Myndigheten för samhällsskydd och beredskap som ansvarar för att förbereda för det praktiska genomförandet av de nya reglerna. EU-förordningen innebär att ett antal listade ämnen även fortsättningsvis inte får tillhandahållas till eller införas, innehas eller användas av enskilda.
i-73t8c6ZegEeyPSMv7NXGXC	Medlemsstaterna kommer också framöver att kunna medge undantag för vissa ämnen. Det kan nämnas att vissa av ämnena kan användas av enskilda privatpersoner koppla t till olika former av hobbyverksamhet, exempelvis radiostyrda modellfarkoster. Möjligheten till undantag blir dock mer begränsad i och med den nya EU-förordningen jämfört med den första EU-förordningen, som kom 2013.
i-ETzXYN5ATmBjt8M9ZLmgqn	Nytt i förordningen är också skyldigheten att rapportera misstänkta transaktioner och betydande försvinnanden och stölder i fråga om sprängämnesprekursorer , som nu utökas till att omfatta fler aktörer. Det har dessutom tillkommit krav på bland annat medvetandehöjande åtgärder och utökad tillsyn.
i-CCskWzjrSkvF9EmLjMBWzx	Tyvärr har vi, fru talman, sett flera fall, exempelvis terrordåden i London, Madrid och Oslo, där hemmagjorda bomber har lett till många döda och skadade och en stor materiell förstörelse. Det ligger därför i det allmännas intresse att så långt som möjligt säkerställa att dessa ämnen inte hamnar i orätta händer. Utskottet välkomnar därför EU-förordningen om skärpta regler för hanteringen av sprängämnesprekursorer och tillstyrker förslaget om lagändringar.
i-HFezj3DueQERXSc1v3VYix	Jag yrkar således bifall till förslaget i betänkandet.
i-XpE66cGVR6yps7e4fYkQyp	Följande frågor för skriftliga svar hade framställts:
i-Xo81RBqWwZusZGvuedexpJ	Skriftliga svar på följande frågor hade kommit in:
