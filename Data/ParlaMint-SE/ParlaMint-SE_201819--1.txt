i-94xEQSXS5mKCJp3U5nLckW	Ärade riksdagsledamöter! Mina damer och herrar! I egenskap av riksdagens ålderspresident vill jag hälsa er varmt välkomna till den nyvalda riksdagens första sammanträde. Låt mig särskilt rikta ett välkomnande till er 110 som är helt nya ledamöter. Ni är varmt välkomna.
i-5WzAHiTdE5UcEkfKWWkQdt	Detta är första gången den nya riksdagen samlas, och då kan man undra: Vilka är vi egentligen? Sifforna ger en del svar. Vi representerar hela Sverige – alla våra 29 valkretsar – och vi representerar åtta partier.
i-7vDA4nUpSixpaEiV5TyXgb	Medelåldern är 45 år. Den äldsta av oss är 85 år och den yngsta 22 år. Det spänner över hela skalan.
i-ENgFPQuQXUNTyAArZrnp5k	46 procent av oss är kvinnor och 54 procent är män. Det är en högre andel kvinnor än när den nyvalda riksdagen tillträdde 2014. Då var det 44 procent kvinnor och 56 procent män.
i-KrUgrHyMFFt3dDJ37YzrBT	I genomsnitt har vi tjänstgjort som riksdagsledamöter i fem år. De flesta har alltså en ganska lång bit kvar innan de kan ta över rollen som ålderspresident.
i-KLVQrFMzSqBhqUxbjrH3FH	Sist men inte minst vill jag också säga något om valdeltagandet. Det var i år 87 procent som deltog i valet, och det är glädjande nog en uppgång. I förra valet var det knappt 86 procent som deltog. Det här är väldigt roligt att se.
i-LYcnsGHxJAvpRTAJ795srf	Valet och därmed valdeltagandet är vitala delar av vår demokrati. Sveriges riksdag kommer med start i höst att uppmärksamma och högtidlighålla ett demokratins jubileum – vi firar nämligen 100 år, vilket är stort och viktigt. Det är ett särskilt jubileum med många olika aktiviteter, och vi kommer att hålla på i flera år. Man ska ju fira ordentligt när man har möjlighet.
i-HMCuAmYndDjv4qAUARWRny	Vi riksdagsledamöter har, tycker jag, ett särskilt uppdrag att arbeta för, förklara och vårda demokratin varje dag, alla år, i varje stund och i alla sammanhang. Det är en av våra viktigaste uppgifter.
i-Y8pG3Dfy54WZnKNritPMW6	Att vara folkvald riksdagsledamot är att ha fått förtroendet att företräda det svenska folket. Det är ett spännande uppdrag, men det innebär också mycket allvar och mycket ansvar. Det kommer inte alltid att vara enkelt, och det kommer ofta att vara väldigt mycket för var och en av oss att göra. Jag vill uppmuntra er att på bästa sätt använda de fantastiska möjligheter som finns i riksdagen att vara med och utforma framtidens Sverige.
i-4wzGmjLWyQcwAiht7n1dhe	All offentlig makt utgår från folket. Vi är förtroendevalda, och det är något att förvalta. Det är nu vår uppgift att ta vara på det förtroende som väljarna har gett oss. Med de orden förklarar jag riksdagens första sammanträde inlett.
i-XRWAzrFkTSDZnWMgcHEtAe	Följande berättelse från Valprövningsnämnden upplästes och lades till handlingarna:
i-VU5VrG2f7e4dcETTVcVkwQ	Till Valprövningsnämnden har från Valmyndigheten inkommit bevis för dem som med anledning av riksdagsvalet den 9 september 2018 har utsetts till ledamöter av riksdagen och ersättare för dessa. Bevisen, som daterats den 16 september 2018, är till antalet 349 för riksdagsledamöter och 554 för ersättare.
i-8tsL7oDnLKUeDqns5HMGc1	Ålderspresidenten anmälde att följande ersättare från och med denna dag kallats att tjänstgöra i stället för riksdagsledamöter som är statsråd:
i-MGXoVvgSrDUjvqTdgdr4AV	Fru ålderspresident! Ärade ledamöter av Sveriges riksdag! Riksdagens talman har enligt principer och praxis utsetts från riksdagens största parti eller från det största partiet i riksdagens största partikonstellation. Trots det har vi öppnat för samtal över blockgränsen för att försöka nå största möjliga samsyn kring talmansvalet. Beklagligt nog har de fyra borgerliga partierna avvisat vår uppmaning till samarbete. Genom att själva utan samtal gå fram med en kandidat har de borgerliga partierna gjort sig beroende av Sverigedemokraternas stöd för att få sin kandidat vald. Vi beklagar det.
i-5vNQZGUbM4DMpGWmfC3N8z	Det innebär ett avsteg från de principer och den praxis som hittills utgjort grundvalen för val av talman. Vi beklagar det då en sådan samsyn skulle ha resulterat i ett betydligt bredare stöd för talmannen. Vi beklagar det då en sådan samsyn som vi eftersträvade skulle ha stärkt talmansämbetets oberoende i ett besvärligt parlamentariskt läge.
i-8eFvhYKg76SdkXqogYmH8c	Då vi inte har lyckats att nå den önskade samsynen nominerar vi nu en talman i enlighet med tidigare principer och praxis – en kandidat hämtad ur riksdagens största parti och ur det största partiet i den största partikonstellationen. Tillsammans med Miljöpartiet och Vänsterpartiet nominerar vi i dag Åsa Lindestam till talman i riksdagen.
i-FdAU5cZUra4WU8ohKEVdPb	Talmannen i Sveriges riksdag behöver ha ett brett kontaktnät och kun ­ na representera Sverige på ett förtjänstfullt sätt. Uppgiften består också i att se till att riksdagens arbete leds på ett ansvarsfullt sätt. Talmannen mås ­ te därför vara en opartisk representant för hela riksdagen och hela folket.
i-TR9gdqmVazRjU95P6dUfwF	Det är Socialdemokraternas uppfattning att Åsa Lindestam besitter den kompetens och de erfarenheter som krävs för den betydelsefulla uppgiften att leda arbetet i Sveriges riksdag under den kommande mandatperioden. Hon har varit ledamot i Sveriges riksdag i 16 år och har en bred politisk erfarenhet från bland annat försvarsutskottet, krigsdelegationen och Utrikesnämnden. Försvars- och utrikespolitiken är områden där samverkan över parti- och blockgränserna är som allra viktigast.
i-QE893JopPrvb2VNXBLgXd5	Under sin tid i riksdagen har Åsa Lindestam visat att hon har en unik kommunikativ förmåga och att hon på ett konstruktivt sätt kan sammanföra grupper och jämka åsikter mot varandra. Hon är öppen och lyssnande. Det är egenskaper som krävs för att man ska hitta breda gemensamma ståndpunkter och konstruktiva uppgörelser.
i-6miihKKVYgm5zCgjK4S58q	I den här tiden av parlamentarisk osäkerhet anser vi att Åsa Lindestam är den mest lämpade kandidaten för att företräda Sverige och Sveriges riksdag.
i-YJvcyjDw4BQiTeDwFBEMfR	Jag yrkar också att valet sker genom sluten omröstning.
i-9GXBbTsifuNsas9iF9RhKw	Fru ålderspresident! Ärade ledamöter av Sveriges riksdag! Vi samlas i dag för att inleda en ny valperiod. Mycket är som det brukar vara, men inte allt. Den parlamentariska situationen beskrivs av många – med rätta – som komplicerad. Väljarna har dock tydligt markerat slutet för den sittande regeringen.
i-EZHkTd9nTuAvM15s8PwMHg	I ett osäkert parlamentariskt läge spelar talmannen en viktig roll. Riksdagsarbetet kommer att vara utmanande och ställa höga krav på såväl ledamöter som förvaltning. Den som ska leda riksdagens arbete har en central uppgift som kräver särskilda egenskaper och kompetenser. Talmannen i den nyvalda riksdagen bör ha en djup förståelse och respekt för både den politiska och den juridiska dimensionen i riksdagsarbetet samt god insyn i regeringsarbetet. Vederbörande bör uppbära ett brett förtroende hos riksdagens partier och ha en dokumenterad förmåga och erfarenhet av att lyhört leda förhandlingar till enighet även kring komplicerade och mångfacetterade politiska och konstitutionella frågor.
i-Co2dGmxDEtBTYkzmsudYzg	Mot den bakgrunden föreslår jag på Moderaternas, Centerpartiets, Kristdemokraternas och Liberalernas riksdagsgruppers vägnar juris doktor Andreas Norlén, senast ordförande i riksdagens konstitutionsutskott, till talman i Sveriges riksdag.
i-BzPbd4tZH4eBkjQ1WLUkA4	Andreas Norlén har varit riksdagsledamot sedan 2006 och har dessförinnan varit yrkesverksam som bland annat forskare och lärare. Som ordförande i konstitutionsutskottet har Andreas Norlén visat prov på en förmåga att leda och nå breda överenskommelser och samsyn över partigränserna. Andreas Norlén har lett konstitutionsutskottets arbete bortom partipolitiska hänsyn till enighet och juridisk stringens.
i-K3QmMdKvRDvTzE7Sue7mLK	Talmansämbetet är rikets högsta valda ämbete. Efter 1974 års författningsreform utövar talmannen flera viktiga konstitutionella befogenheter. Med hänsyn till de omfattande och emellanåt grannlaga uppgifter som fullgörs av talmannen är det i nu rådande läge särskilt angeläget att värna talmansämbetets oväld, vikten av skicklighet, värdighet och brett erkännande hos riksdagens partier.
i-GBUrUj1vtWTktmEobtnLCx	Det är inte explicit reglerat från vilket parti eller vilken grupp av partier som talmannen ska hämtas. Det har aldrig funnits bred enighet inom riksdagen i den frågan. Därmed finns det inte heller någon allmänt erkänd praxis. Den socialdemokratiska partigruppen har alltid varit av uppfattningen att talmannen ska vara just socialdemokrat, oavsett valresultatet eller majoritetsförhållanden i riksdagen. Vi har aldrig delat denna uppfattning.
i-Lc9JXGqzZ9gfC7RAqZBUSZ	Alliansen är efter valet det största sammanhållna blocket i riksdagen. Andreas Norlén bör med sina erfarenheter och kvalifikationer kunna samla ett brett stöd i den här kammaren.
i-C3ityeStjqu3YcEVkUMS6w	Fru ålderspresident! Vi yrkar att valet förrättas med slutna sedlar.
i-8QvXLcjkB5487ib4pheHks	Fru ålderspresident! Jag vill börja med att gratulera Andreas Norlén, som valts till talman. Gratulerar! Då kammaren har valt honom till talman nominerar Socialdemokraterna Åsa Lindestam till förste vice talman, i enlighet med den argumentation jag tidigare har gett uttryck för.
i-Wu8soSNh8b4ZgaFp9B6CPN	Ärade fru ålderspresident och likaledes ärade riksdagsledamöter! Jag ska försöka ta mig igenom detta trots den, vid denna tidpunkt, sedvanliga influensan.
i-7CKqEEDCHezCu5sRYaV1Zh	Det är ett viktigt val vi har framför oss nu: valet till andre vice talman. Det är ett viktigt val till en viktig, symbolisk funktion i Sveriges riksdag. Det är ett viktigt val till en position som är viktig för hur riksdagens arbete och inre liv ska fungera. Det är ett viktigt val också eftersom just detta val, just i år, kommer att få en avgörande betydelse för vilka signaler riksdagen sänder ut till befolkningen om vilka principer man tycker ska vara vägledande vid tillsättande av förtroendeuppdrag i riksdagen.
i-YYZZ8qaKASDah3t6dNLpk8	Som det ser ut nu verkar ett stort antal partier vara beredda att helt frångå den praxis och ordning som har varit gällande fram tills i dag. Man är beredd att gå så långt att man helt och hållet vill skrota proportionali ­ tetsprincipen. Man är beredd att gå så långt att man inte tycker att det ska spela någon som helst roll hur det har gått för ett parti i ett val när det gäller tillsättande av förtroendeposter i riksdagen. Jag tror att det skulle vara väldigt olyckligt. Det handlar om respekten för drygt 1,1 miljoner människor som röstade på Sverigedemokraterna och vilken signal man vill sända till dem. Det är vad detta val också handlar om.
i-2GGp8fPUF1mNqgxP8sbfnC	Sverigedemokraterna har beslutat att nominera den hittills sittande Björn Söder till posten som andre vice talman. Björn Söder har tjänat den svenska demokratin i nästan två decennier som folkvald inom kommun, landsting och riksdag. Björn Söder har mångårig erfarenhet som ledamot i flera av riksdagens olika utskott, som gruppledare och som representant i riksdagsstyrelsen. Dessa meriter gjorde Björn Söder till en väl meriterad kandidat till posten som andre vice talman redan efter förra valet. Till detta kan nu också läggas fyra års erfarenhet som andre vice talman, ett uppdrag som han har skött på ett klanderfritt sätt. De som har jobbat nära Björn i hans utövande av sitt ämbete har bara goda vitsord att lämna om hur Björn har uppfört sig och agerat i sin roll som andre vice talman.
i-PoRAU4PCVLLYppv5P7F9AV	I ett läge där vi nu ser ut att få ett talmanspresidium där ingen annan har tidigare erfarenhet av uppdraget tror vi att Björn skulle kunna bidra med erfarenhet och kontinuitet som skulle kunna vara värdefull i ett väldigt svårt läge.
i-RjgyKKREM5TJhcQobyVBUA	Trots att ingen, som sagt, har kunnat beslå Björn med att göra några fel i tjänsteutövningen – tvärtom har han väldigt goda vitsord i hur han har utövat sitt ämbete – har det bedrivits en smutskastnings- och förtalskampanj mot Björn Söder i hans roll som andre vice talman som nog saknar motstycke i riksdagens historia. Man har öppet visat trots och bristande respekt mot Björn, inte bara i hans egenskap av politiker utan också som sittande talman. Detta tror jag har varit något ganska unikt. Det har man gjort på basis av påhittade citat.
i-BDaDcVieYomhKV4GkoSJma	Vi politiker har väl en tendens att ganska ofta vinkla och skruva lite på vad våra motståndare säger. Men olika påståenden får olika allvarliga konsekvenser. De påståenden och lögner som har spridits om Björn Söder och om vad han anses tycka och ha för åsikter är väldigt allvarliga och har pågått i åratal nu. Jag tycker att gränsen är nådd. Det måste finnas något slags anständighetens gräns för hur mycket vi kan ljuga om och baktala varandra. Den gränsen är nådd nu.
i-JMKC8NCK6KCUzHUYqUbwFK	Björn Söder tycker inte att judar inte kan vara svenskar. Han har aldrig hävdat det. Han har bara sagt att den judiska minoriteten inte behöver ha en svensk identitet om de inte vill, och det är något han stöder. Det är väldigt stor skillnad. Alla påståenden om motsatsen som kommer att framföras i medierna efter detta sammanträde och där motsatsen hävdas är lögn.
i-T1aBGNjn1yn3aYSD3X5rrv	Det har inför detta talmansval pratats mycket om vikten av att andre vice talmannen blir en person som kan representera den svenska demokratin på ett värdigt sätt och som står upp för mänskliga rättigheter. Fru ålderspresident! Jag menar att Björn Söder är en sådan person.
i-Ab7EusYivEFD17JJHdryGn	Björn Söder har de senaste åren arbetat väldigt hårt inom bland annat Organisationen för säkerhet och samarbete i Europa med att säkerställa att så många människor som möjligt i världen får tillgång till fria, öppna och demokratiska val. Han har varit en drivande, ledande kraft i det sammanhanget.
i-Qagmj47ma6vyqzZ45zLoj3	Björn Söder har i nästan två decennier konsekvent och med kraft stått upp för det judiska folkets rätt till trygghet och säkerhet, i både Israel och Sverige. På andra sidan i detta val och i detta avseende finns ett parti med representation i denna kammare som har ett organiserat samarbete med antisemitiska grupper som ägnar sig åt våld mot civila judar, ett parti vars representanter till och med har betalat pengar till antisemitiska terrororganisationer som har mördat civila judar.
i-J7EUfPDREX8pHQbMvYFjrj	Björn Söder har i nästan två decennier konsekvent och med kraft stått upp för erkännandet av folkmordet seyfo och för att offren för detta folkmord och deras anhöriga ska få upprättelse.
i-6yLzargLazAtcKoAAwxarj	Björn Söder har i två decennier konsekvent och med kraft arbetat för förbättrad upplysning om kommunismens brott mot mänskligheten, som är något av det värsta som världen har skådat. På andra sidan i detta avseende finns ett parti med representation i denna kammare som stöttade de diktatorer som låg bakom dessa brott mot mänskligheten och som sedan dess har arbetat för att motarbeta upplysning om dessa brott.
i-9YCSSrjdgKj7cUqdwWLhCU	Fru ålderspresident! År 2006 bevistade jag ett utbildningsmöte i Eslöv i Skåne som var arrangerat för helt nyvalda kommunpolitiker och som skulle handla om bland annat den kommunala budgetprocessen. Mötet attackerades av maskerade och beväpnade vänsterextremister som försökte ta sig in i lokalen för att misshandla de nyvalda folkvalda. Björn Söder blockerade då ingången till lokalen med sin kropp, inte genom att själv ta till våld utan bara genom att stoppa ligisterna och försöka uppehålla dem så länge som möjligt, tills polisen kunde komma. Han lyckades till stor del med detta uppsåt. Det var bara Björn Söder som blev allvarligt skadad. Han blev så allvarligt skadad att han fick föras till sjukhus med ambulans.
i-TSxHwkq7bWgSeV4HwDkX2t	Några dagar senare – så fort han kunde komma ut från sjukhuset – satte han sig i en tv-debatt och hade en lugn och saklig debatt med en av företrädarna för extremisterna, där han underströk vikten av att motverka politiskt våld, att utbyta tankar och idéer med ord och att stå upp för demokrati. Så agerar, enligt mig, en värdig representant för svensk demokrati. Så agerar, enligt mig, en värdig talmanskandidat.
i-L9TB6su8hre9Ut5LcB3ZDL	På andra sidan har vi ett parti med representation i den här kammaren som redan då samarbetade med just de här våldsverkande extremisterna som försökte ta sig in och misshandla våra nyvalda folkvalda och som såg till att Björn Söder fick åka ambulans till sjukhuset. Det är där valet står. För mig är valet enkelt.
i-Wn3LQ3PAHapeGvNmNyH4pD	Fru ålderspresident och ledamöter av Sveriges riksdag! Jag vill härmed för Vänsterpartiet nominera Lotta Johnsson Fornarve till andre vice talman, och jag vill redan nu tala om att jag begär en sluten omröstning.
i-JnmCoFviej9Rq15tzYiF3k	Under de senaste veckorna har det varit mycket tal om principer och praxis som ska följas. För Vänsterpartiet är det viktigt med praxis. Vår uppfattning är att talmannen bör hämtas från det största partiet. Men under åren har det ibland varit från det största partiet och ibland från det näst största partiet som talmannen har hämtats. En viktig princip har dock gällt hela tiden: Talmannen ska åtnjuta stort förtroende i riksdagen, kunna representera Sverige och självklart dela grundläggande värderingar, som allas lika värde.
i-96E8eyWuaVtedoXY812QJ5	För Vänsterpartiet är det viktigt att även de vice talmännen kan representera hela landet och alla invånare. I talmansuppdraget representerar man inte sitt parti, utan man representerar hela riksdagen och alla svenskar oavsett var vi är födda, vilket språk vi talar hemma, vilken gud vi ber till och vem vi älskar. Man representerar Sveriges minoriteter – samer, judar, tornedalingar, sverigefinländare och romer.
i-VseKjwtUoW3Qvv8xYLK6Qb	Vi lever i en tid när många drabbas av homofobi och rasism. Att Sveriges främsta företrädare kan representera oss alla är viktigt. Lotta Johnsson Fornarve kan göra det. Hon är djupt förankrad i Folkrörelsesverige. Hon var en av organisatörerna bakom det framgångsrika antiapartheidarbetet inom Isolera Sydafrika-kommittén, Isak, som bedrevs ihop med en stor bredd av olika organisationer för att avskaffa apartheid i Sydafrika.
i-7zRwbgfHnYMeoQGsSMu9ET	Det internationella engagemanget har fortsatt. I riksdagen har hon bland annat haft uppdrag i Europarådet, försvarsutskottet och Försvarsberedningen. Lotta har en lång parlamentarisk erfarenhet från lokal, nationell och europeisk nivå.
i-Sg9gHtiCaXxudMALpWBG1y	Lotta Johnsson Fornarve är en utmärkt företrädare för riksdagen och Sverige, och hon är ett bra val till andre vice talman.
i-5f8VLwQuRACsteJWbYVfDq	Fru ålderspresident! Socialdemokraterna har envist försökt hävda principer och praxis i talmansvalen. När Moderaterna nu har välkomnat Sverigedemokraternas stöd för att i strid mot principer och praxis välja en talmanskandidat från det näst största partiet och den minsta partikonstella ­ tionen i riksdagen kan vi konstatera att vi har varit ensamma om att försöka upprätthålla principer och praxis.
i-NSGKUQVxbqtPrvXDNvgx7Z	Man kan inte förvänta sig att bli representerad enligt principer som man själv bryter. Sverigedemokraterna är ett parti som gång på gång gör skillnad på svenskar och svenskar och envisas med att försöka rangordna människor utifrån sexuell läggning eller kulturell eller etnisk tillhörighet. Inte minst har det gällt för Björn Söder. Ett sådant parti och en sådan person är inte lämplig att företräda Sveriges riksdag som andre vice talman.
i-3w1FZE958CMyboXPKew1Fd	När det nu ställs fram en motkandidat kommer vi därför inte att bidra till att Sverigedemokraterna representeras i talmanspresidiet och att Björn Söder väljs till andre vice talman. Socialdemokraterna kommer därför att rösta för att Lotta Johnsson Fornarve väljs till andre vice talman.
i-14VoUrgN4nYk3qKmVx95Zo	Fru ålderspresident! För Kristdemokraterna är proportionalitetsprincipen viktig. Vi anser att den även i fortsättningen ska gälla vid val av andre vice talman. Vi tycker att det är beklagligt att partier i Sveriges riksdag anser att valresultatet inte ska beaktas vid tillsättningen av andre vice talman och att man inte respekterar proportionalitetsprincipen.
i-BbGXZhpD3M1AE8BVwzrQ99	Det är naturligt att partier som inte har någon kandidat avstår och lägger ned sina röster. Eftersom ingen av de två föreslagna kandidaterna är Kristdemokraternas kandidat är vår linje att rösta blankt i valet av andre vice talman.
i-LHCj5D68DgS8x3HcABZAmo	Fru ålderspresident! Liberalernas riksdagsgrupp är starkt kritisk till att Sverigedemokraterna nominerar Björn Söder till andre vice talman. Vi kommer att rösta emot förslaget genom att välja de blanka valsedlarna.
i-TMGash8u2rpLjjxXHfnsce	Det är en kandidat som splittrar riksdagen i stället för att nå bred accep ­ tans. Det är en kandidat som med återkommande fördomsfulla och grova generaliserande uttalanden har visat att han är olämplig på posten som andre vice talman.
i-2CJhaZv4ipYnxEzvxwvcnf	Fru ålderspresident! Samtidigt ska proportionalitetsprincipen gälla vid val av vice talmän. Till de tre vice talmansposterna ska, enligt den praxis som har gällt sedan enkammarriksdagens införande, väljas ledamöter från de tre största partierna som inte har fått en företrädare ur de egna leden på talmansposten. Posterna ska besättas efter de tre partiernas storlek, i fallande ordning.
i-N5fxkDhoigBg9RzM7Arw6z	Liberalerna ser inga skäl alls att frångå denna praxis. Sverigedemokraterna har därför, till följd av valresultatet, rätt till posten som andre vice talman. Det finns mot denna bakgrund inte heller något motiv till att rösta fram en kandidat från Vänsterpartiet.
i-Ha6pVXsyvqTxyzSaC2mbBM	Uppdraget som vice talman är speciellt. Precis som talmannen ska de vice talmännen företräda hela riksdagen. Den som är vice talman ska vara en god företrädare för Sverige och hela dess befolkning. På den som är talman eller vice talman ska det ställas särskilt höga krav på omdöme och lämplighet. Att Sverigedemokraterna nominerar riksdagsledamoten Björn Söder till denna post, trots att kritiken är väl känd, är därför mycket olyckligt.
i-BtXqTymZPP5f7G6W3Tfuee	Liberalernas ledamöter kommer vid valet av andre vice talman att välja den blanka valsedeln. För oss är det en tydlig markering att den liberala riksdagsgruppen säger nej till Björn Söder, men vi röstar enligt praxis blankt.
i-UxnpMFjPcAhwyfCAgqFn3m	Fru ålderspresident! Ärade riksdagsledamöter! Posterna som vice talmän har historiskt tilldelats partierna i förhållande till deras storlek i kammaren. Allianspartierna anser att proportionalitetsprincipen även i fortsättningen ska gälla vid val av vice talmän. Det är beklagligt att det finns partier i den här kammaren som inte respekterar denna princip.
i-XPjC6CFmRWMn8hXBL3ch9g	Ingen av de två föreslagna kandidaterna är Alliansens kandidat. Moderaterna, Centerpartiet, Kristdemokraterna och Liberalerna kommer därför att rösta blankt i valet av andre vice talman.
i-6uVkoVZkXA3ABC1WcFdHkc	Fru ålderspresident! Ärade ledamöter av Sveriges riksdag! Valet 2018, liksom valet 2014, resulterade i att Sverigedemokraterna blev riksdagens tredje största parti. I enlighet med den proportionalitetsprincip som finns har de därför valt att nominera Björn Söder till andre vice talman.
i-Qda7tMMoGGJoxAtAq8WmJ4	Centerpartiet är Sverigedemokraternas ideologiska motpol. Sverigedemokraterna är ett parti med rötter i den svenska nazismen. De har en auktoritär, nationalistisk idébas som är motsatsen till vad Centerpartiet står för. I ett stort antal sakpolitiska frågor hamnar de på rakt motsatta ståndpunkter mot Centerpartiet. De har därtill valt att nominera en person som vid ett antal tillfällen under den gångna mandatperioden har gjort uttalanden som är rasistiska och djupt ovärdiga. Centerpartiet står därför inte bakom Sverigedemokraterna, och framför allt inte den nominering som de har valt att göra.
i-3pbZXX3qo2J9LQctEPnAJX	Vi stöder inte Björn Söder som Sveriges andre vice talman. Men vi kan inte heller rösta för en vice talman från Vänsterpartiet, det andra ytterkantspartiet i riksdagen. I dag kommer vi därför att, liksom efter valet 2014 och på samma sätt som Alliansens fyra partier liksom Miljöpartiet och Socialdemokraterna då gjorde, markera detta genom att vid omröstningen rösta blankt.
i-Nwcy3jiR12cisP3Ap7mWuj	Fru ålderspresident! Till posten som andre vice talman kommer vi att rösta på Vänsterpartiets kandidat, Lotta Johnsson Fornarve. Miljöpartiets riksdagsledamöter kan inte stödja Björn Söder då vi anser att han inte kan vara representant för hela Sverige.
i-VuJrjimG7auYtFumkjhDbD	Förra gången lade vi ned våra röster. Då fanns det ingen motkandidat. Nu finns det en motkandidat. Och vi tycker att det är viktigt att signalera att vi står upp för principen om alla människors lika värde.
i-EHyPbDSc28ohRKG8xieLL8	Fru ålderspresident och ärade ledamöter av Sveriges riksdag!
i-7gL6tqCUDBeJm8LEVfGHSm	Efter valet 2018 är Centerpartiet riksdagens fjärde största parti. I enlighet med den proportionalitetsprincip som finns vill jag därför nominera Kerstin Lundgren till posten som tredje vice talman.
i-6PrJkZ1wUtRC6rmU5qYVja	Kerstin Lundgren har en mycket lång parlamentarisk erfarenhet från kommunpolitiken i Södertälje och från Stockholms läns landsting och har sedan 2002 varit ledamot av Sveriges riksdag.
i-WWkkAPtgdMbBwSumXSathu	Hon har stor kunskap på två för talmanspresidiet viktiga områden. Hon satt under sin första period här i riksdagen i konstitutionsutskottet och deltog också i den parlamentariska grundlagsutredning som bland annat resulterade i att vi fick en obligatorisk statsministeromröstning. Sedan 2006 har hon varit ledamot av utrikesutskottet och Centerpartiets utrikespolitiska talesperson.
i-QBmZRxpm1hNiSAu1odZBmA	Kerstin har stor integritet och erfarenhet av att leda både möten och delegationer. Hon har alla förutsättningar att som tredje vice talman bli en utmärkt företrädare för Sveriges riksdag.
i-DJnT2u26Vj7VXbPqnKwczs	Fru ålderspresident och ärade riksdagsledamöter!
i-GDnb5p3tcJCAv4PwPjEkr3	Jag kan efter den föregående omröstningen konstatera att riksdagen har frångått den proportionalitetsprincip som flera av gruppledarna har varit uppe och talat sig varma för. Vi har fyra borgerliga gruppledare som vid flera tillfällen har varit uppe och sagt hur mycket de stöder proportionali ­ tetsprincipen. Vi har även mig, som också stöder proportionalitetsprincipen.
i-LkMFs7WpCCGcxSQRUFTki8	Men ändå har riksdagen skrotat proportionalitetsprincipen. Någon borgerlig företrädare får hemskt gärna begära ordet och förklara för mig hur det kan bli så; det är säkert fler än jag som undrar det.
i-Hk7Fby3b1A3ctvFkfLxeE3	Vi borde enligt all rimlighet, givet valresultatet, ha fått platsen som andre vice talman. Det blev inte så, men eftersom jag ändå hoppas att man från borgerlighetens sida står vid sitt ord om att man står bakom proportio ­ nalitetsprincipen väljer jag att i stället – i rimlighetens namn, i kraft av vårt valresultat och som tredje största parti i landet – nominera Björn Söder till posten som tredje vice talman.
i-F6b9hEG6woGUFqGjFtHpQP	Det återstår nu att se om borgerligheten lever upp till sina principer eller inte. Givet den förra omröstningen kanske det egentligen hade varit mer passande att citera Karl Marx, men vissa borgerliga ledamöter har uppenbarligen redan koll på vissa av hans läror.
i-K9Z9SpD4yrxGUZc7YrYTFM	Jag ska i stället citera Groucho Marx, för det är det som jag kommer att tänka på när jag hör vissa anföranden från borgerligheten. Han sa: Jag håller väldigt hårt på mina principer, men passar de inte har jag nya.
i-2Q88ZVQMPomHSSfWaWgiKv	Vi får väl se hur det ligger till.
i-VKxAP1YB6XcrUkvJfVhdft	Fru ålderspresident! Jag begär sluten omröstning.
i-9YcZ4NNAKUnTvPRXaA8grS	Fru ålderspresident! Det är många som talar om praxis här i talarstolen. Om jag inte minns fel har Sverigedemokraterna själva brutit mot den praxis som de så ofta refererar till här i talarstolen.
i-5u6NYPgvJD6fL9omyUsDET	Vi står fast vid vårt tidigare resonemang och kommer förstås som miljöpartister att stödja Kerstin Lundgren i den här omröstningen.
i-E3adCdVuG8PVBzqAqha2kc	Fru ålderspresident! Som jag sa tidigare är det en viktig princip för Vänsterpartiet att de vice talmännen representerar hela riksdagen och alla svenskar, oavsett var vi är födda, vilket språk vi talar hemma, vilken gud vi ber till och vem vi älskar.
i-9m184JbuaB6CUgoDLCtarV	Vi kommer att göra vad vi kan för att den principen ska gälla. Därför kommer Vänsterpartiets ledamöter att rösta för Kerstin Lundgren som tredje vice talman.
i-YYwDcgZ9jc2nigviZ7Cw28	Fru ålderspresident! Det skulle naturligtvis vara frestande att säga några ord om proportionalitetsprincipen och de fyra val som kammaren har att förrätta i dag, men jag tror att jag avstår från det.
i-No4A77FSuXiDYf6VwnNfx1	I valet mellan Centern och Sverigedemokraterna är valet enkelt för Socialdemokraterna. Socialdemokratin och Centern har genom historien flera gånger klarat att överbrygga motsättningar och satt landets intressen i första rummet. Vi har fullt förtroende för Kerstin Lundgren som riksdagens tredje vice talman och kommer aktivt att rösta för henne.
i-TkuNeFtwqLAksAoKW6H62g	Ärade ledamöter av Sveriges riksdag! Innan vi återgår till att behandla några ytterligare korta ärenden vill jag framföra ett stort tack för förtroendet att få vara enkammarriksdagens nionde talman eller, om man vill uttrycka det så, den trettionionde person som väljs till ett talmansämbete sedan tvåkammarriksdagen infördes 1866. Å mina egna och de vice talmännens vägnar vill jag framföra ett varmt och från hjärtat kommet tack för det förtroende ni har visat oss genom att välja oss till talmanspresidiet.
i-RXLZxcZZmrHrkoKduczmRp	Riksdagen är folkets främsta företrädare, så att vara ledamot av Sveriges riksdag är att inneha det finaste förtroendeuppdrag man kan få i vårt land. Att därutöver få förtroendet att leda riksdagens arbete i egenskap av talman eller vice talman är en möjlighet och ett ansvar som förpliktar. Stort tack!
i-SWrB2LQikSmZsg29oCvKQP	Om jag härutöver får säga några ord för egen del vill jag gärna framhålla att jag är väl medveten om att inte alla ledamöter i kammaren röstade på mig i talmansvalet. Jag är ödmjuk inför detta, och jag kommer att anstränga mig till det yttersta för att vara hela riksdagens talman. Även om jag i dag inte har fått samtliga ledamöters röster är det min strävan och förhoppning att jag genom mitt sätt att utöva talmansämbetet kan förtjäna samtliga ledamöters förtroende. Jag ser fram emot att arbeta tillsammans med gruppledarna, riksdagsstyrelsen, tjänstemännen i Riksdagsförvaltningen och var och en av er ledamöter för att riksdagen ska vara en plats där motstridiga åsikter kan brytas under civiliserade former och där vi i konstruktiv anda fattar beslut om lagar, budget och andra frågor på ett sätt som för vårt land framåt.
i-4FGocpB4e7uA8L1dncrwoF	Det politiska och parlamentariska läge som råder efter valet ställer oss alla inför delvis nya utmaningar. Det är lätt och naturligt att vi fokuserar enbart på de motsättningar och den eftervalsdebatt som råder här och nu, men det kan vara klokt att då och då ta ett steg tillbaka och försöka dra ut de långa linjerna.
i-CqUuTCzteVaA8qRafCfuWf	Riksdagsledamöter kommer och går – jag är ledsen att säga det – reger ­ ingar kommer och går, partier kommer och går, även talmän kommer och går, men riksdagen och den svenska demokratin består. Det har skett för ­ ändringar förut. Vi har ställts inför utmaningar förut. Rubrikerna har varit svarta förut. Men med gemensamma krafter har generation efter genera ­ tion av svenska politiskt förtroendevalda lyckats lotsa vårt land genom kriser och problem och samtidigt slå vakt om vår demokratiska samhälls ­ ordning. Jag är övertygad om att så kommer att bli fallet även denna gång.
i-UJ8iJk2fEYBxEvZwWaWzQ3	I tider av minoritetsregeringar brukar man, som bekant, säga att riksdagens inflytande ökar på regeringens bekostnad. Jag vill inte på något vis föregripa vare sig statsministeromröstningen eller vad som eventuellt händer därefter, men jag kan konstatera att om Sverige kommer att styras av en minoritetsregering även den här mandatperioden talar det för att riksdagen också framgent kommer att ha en central och växande roll i vårt politiska system. Det innebär att många blickar kommer att riktas mot oss i kammaren. Låt oss gemensamt ta det ansvar det innebär. Låt oss vara goda förebilder som visar att det går att föra en politisk debatt som är rak och tydlig i sak och tydliggör de motsättningar som finns men som samtidigt präglas av god ton, saklighet och respekt för andras åsikter.
i-SoBwxX5hud82djAu2YgMTe	Jag är hoppfull om framtiden för den svenska demokratin och för riksdagen som dess främsta arena, men självklart finns orosmoln. För det första vinner den våldsbejakande extremismen anhängare. De kunde tidigare räknas i hundratal; nu handlar det om tusental. För det andra finns utländska intressen som försöker undergräva förtroendet för myndigheter och institutioner genom till exempel olika slags påverkansoperationer. För det tredje finns det en strävan i flera länder, också i vår närhet, att stärka det politiska greppet om samhällslivets olika delar, till exempel genom att undergräva rättsväsendets och de fria mediernas oberoende.
i-QudbDvsxpx44HLNfsDAANd	Det här visar, menar jag, att vi måste arbeta aktivt för att värna och stärka den svenska demokratin. Talmannen och riksdagen som institution ska självklart inte agera partipoli ti skt men kan däremot på olika sätt främja intresset för, förankringen för och kunskapen om demokratiskt politiskt arbete i allmänhet och riksdagens arbete i synnerhet som ett led i arbetet med att värna de grundläggande demokratiska principer som bär upp vårt samhälle och som finns uttryckta både i våra grundlagar och i Europakonventionen. För mig som ny talman kommer detta att vara en prioriterad fråga.
i-8TkzcVLucFmy8ZVjuTSixL	Men de orden vill jag än en gång tacka, varmt och hjärtligt, för det förtroende som ni har visat mig och det övriga talmanspresidiet.
i-7WFnjkUyNHhVdEDC6jMqKY	Jag vill också passa på att rikta ett varmt tack till ålderspresidenten och hennes presidium och övriga funktionärer här i dag för ett ihärdigt och synnerligen väl utfört arbete med dagens voteringar. Varmt tack!
i-FH9UrbxdPAiGaijpXjNi1p	Val av riksdagsdirektör ska äga rum vid början av riksmötet närmast efter ett ordinarie val till riksdagen och gälla för tiden till dess att nytt val av riksdagsdirektör förrättats.
i-Jreow8ep53oM4A6NEWbuRj	Valet ska beredas av en grupp bestående av talmannen och gruppledarna. Gruppen har sammanträtt denna dag och därvid enhälligt beslutat föreslå att riksrevisor Ingvar Mattson väljs till riksdagsdirektör.
i-2qNz7gztBA1ULB8k47283V	Då ska jag be att få framföra kammarens varma tack till Kathrin Flossing för ett synnerligen väl utfört arbete som riksdagsdirektör.
i-4Y5M4KDPhxcnkJpV7XxVLH	Du har bedrivit ett omfattande och mycket uppskattat arbete, Kathrin; det tror jag att alla vi som har varit aktiva som ledamöter och i förvaltningen skriver under på. Vi tycker att vi har all anledning att framföra kammarens och hela riksdagens djupa tacksamhet för det fina arbete som du har utfört. Varmt tack!
i-56nbKB1GDL2r9f36faaGxY	Jag vill även passa på att hälsa Ingvar Mattson varmt välkommen som riksdagsdirektör. Skrivelsen är ju lite mer formell och ger bara de yttre ramarna för beredningsprocessen och sådant. Men för dem i kammaren som inte känner Ingvar Mattson vill jag gärna berätta att han är en verklig trotjänare i riksdagens korridorer. Han har haft chefsbefattningar i konstitutionsutskottets kansli – bara en sådan sak! Han har varit kanslichef i finansutskottet. Han gick därifrån till att bli generaldirektör för Statskontoret. Sedermera rekryterades han tillbaka till riksdagen – i någon mening av konstitutionsutskottet, som såg till att han blev vald till riksrevisor av denna kammare 2017. Så det enda skälet som jag såg när jag hörde talas om det namnet att inte välja honom till riksdagsdirektör var att KU då skulle få besväret att utse en ny riksrevisor igen . Men vi överkom den besvikelsen, vi som då satt i KU, och gratulerade i stället gruppledarna och den dåvarande talmannen till en synnerligen väl utförd rekrytering, som nu formellt har bekräftats av gruppledarna och talmannen i ny uppsättning efter valet.
i-BUNPy66fUzjVHEeG3CfusV	Ingvar Mattson är alltså en synnerligen kompetent och skicklig företrädare för ett genuint statstjänstemannaideal. Han känner riksdagen utan och innan och kommer att göra ett strålande arbete som riksdagsdirektör. Varmt välkommen!
i-D4HJqrthZgm8GkomngwV7i	Talmannen anmälde att följande faktapromemorior om förslag från Europeiska kommissionen hade kommit in och överlämnats till utskott:
i-5MRYvCFmGzG3R8189FpGPL	Talmannen anmälde att följande granskningsrapporter hade kommit in från Riksrevisionen och överlämnats till utskott:
i-AHGFwcxC88eheRUsHryi9N	RiR 2018:20 Staten som inköpare av konsulttjänster – tänk först och handla sen
i-54QVXLcq8ZVnwhCim38rqa	Följande dokument hänvisades till utskott:
i-GJhMe3Esf4jhLSjuhsK8dB	Följande frågor för skriftliga svar hade framställts:
i-UP3EE6tWhJaXt8BdsDyUgA	Skriftliga svar på följande frågor hade kommit in:
